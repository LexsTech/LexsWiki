# **Въззивно обжалване на съдебното решение. Правото на въззивна жалба и неговото упражняване. Насрещна жалба. Производство. Решения по жалбата.**
## **Въззивно обжалване на съдебното решение.**
Въз основа на приетата през 1991 г. Конституция на РБ, с реформата на ГПК (отм.) от 1997 г., в България беше въведен триинстанционен исков граждански процес - първа, въззивна и касационна инстанция. Обжалването и по действащия ГПК от 2007 г. е въззивно и касационно. Обжалването представлява редовно средство за защита спрямо невлезли в сила нищожни, недопустими и неправилни съдебни решения.  

Новият ГПК въведе съществени промени във въззивното и касационното обжалване. Въззивното обжалване вече е ограничено по своя характер, а касационното отново е контролно-отменително, но вече с регламентирани правомощия на ВКС по селекция на касационните жалби, което означава, че то вече не е задължителна трета инстанция. При подадена касационна жалба ВКС извършва предварително проверка, дали са налице регламентирани в закона специални основания за допускане на жалбата до разглеждане по същество. При липсата на тези основания, ВКС не допуска и не пристъпва към разглеждане на касационната жалба по същество, като в този случай обжалваното въззивно решение влиза в сила – чл. 296, т. 3 ГПК. Едва при наличието на допълнителните условия, регламентирани в чл. 280, ал. 1 и ал. 2 ГПК (изменени и допълнени през 2017 г. с цел усъвършенстване на системата от критерии за достъп до касация) ВКС започва действия по разглеждане на основателността на касационната жалба.  
### Правомощия на въззивния и касационния съд при нищожност и недопустимост на обжалваното решение 
И при двата типа обжалване съдът по жалбата (въззивен/касационен) извършва служебен контрол за нищожност и недопустимост на обжалваното съдебно решение. Тук правомощията и на въззивната, и на касационната инстанция са еднотипни. В този случай съдът по жалбата служебно проверява тези най-тежки пороци на обжалваното решение, дори и да не са посочени в жалбата срещу него – чл. 269 ГПК.  

При нищожност решението се проверява изцяло, не само в обжалваната част, защото то изобщо не е годно да породи сила на пресъдено нещо в нито една своя част. При констатация за нищожност и въззивна, и касационна инстанция постановяват установително по своя характер решение, с което обявяват решението за нищожно, и с оглед на порока или връщат делото на постановилата го инстанция за постановяване на валиден съдебен акт, или прекратяват цялото производство, ако изобщо липсва право на иск – чл. 270, ал. 1 ГПК и чл. 293, ал. 4 ГПК.  

При недопустимост на решението съдът извършва отново служебна проверка, но само в обжалваната част на решението – чл. 269 ГПК, защото недопустимото съдебно решение е годно да породи последиците си, ако не бъде обжалвано. Ако се установи неговата недопустимост, въззивният/касационният съд постановява конститутивно по своя характер решение, с което обезсилва недопустимото съдебно решение, като с оглед на порока или прекратява производството, или препраща делото, или го връща – чл. 270, ал. 3 и чл. 293, ал. 4 ГПК. Когато обжалваното решение е валидно и допустимо, вече се проявяват разликите в двата типа обжалване – въззивното и касационното. 
### Обща характеристика на въззивното обжалване 
Характерно за този тип обжалване е това, че предмет на производството пред въззивната инстанция е същият материалноправен спор, който е бил предмет на делото в първа инстанция. Това означава, че въззивната инстанция осъществява същия тип дейност като първоинстанционния съд - разглежда и решава материалноправния спор, като сама прави свои фактически и правни изводи на основата на преценка на събрания в първа и въззивна инстанция фактически и доказателствен материал. Следователно тя дължи постановяването на второ по ред решение по същество (ако обжалваното първоинстанционно решение е валидно и допустимо). Затова често въззивната инстанция се нарича „втора-първа инстанция”, тъй като от въззвивния съд се иска да разгледа и постанови второ решение по правния спор. Дейността на въззивния съд е продължение на дейността на първоинстанционния съд. Той може да повтори само тези процесуални действия, които са порочни или за които счита, че е необходимо да придобие лични впечатления.  

Според обхвата на дейността на въззивна инстанция се различават два вида въззивно обжалване:  

пълно (същинско);

ограничено. 

` `Исторически пълното възниква и е познато на страните от френския правен кръг. Характерно за него е, че може до приключване на съдебното дирене на въззивна инстанция да се представят всякакви нови факти и доказателства, които са релевантни за спора, независимо от момента на възникването и узнаването им от заинтересованата страна, както и независимо от това, дали страната не е посочила факта или доказателственото средство в първа инстанция виновно или поради обективни причини. По отменения ГПК въззивното обжалване беше пълно. Единствената санкция за късното посочване на факти и доказателствени средства беше понасянето от страната на имуществена санкция, но не и преклузия на процесуалните права на страните. 

` `При ограниченото въззивно обжалване, характерно за страните от немския правен кръг, се наблюдава ограничаване на допустимостта на нови факти и доказателства пред въззивната инстанция. Има ограничение и в други правомощия на въззивния съд. По действащия ГПК въззивното обжалване е ограничено двояко – първо, не се допуска представянето във въззивна инстанция на такива факти и доказателствени средства, които страната е могла да посочи до приключване на съдебното дирене в първата инстанция (чл. 260, т. 5 и т 6 ГПК), второ, проверката и отстраняването на допуснати процесуални нарушения от първоинстанционния съд се извършва от въззивна инстанция, само когато страната се е позовала на тези нарушения във въззивната си жалба (чл. 269, изр 2 ГПК).  

Въззивна инстанция сама решава спора по същество, като само косвено осъществява контрол върху правилността на първоинстанционното решение. Тъй като тук няма фаза по контрол на правилността на първоинстанционното решение, законът не урежда основания за отмяна на неправилното решение – те са необходими само там, където пряко се проверява, контролира правилност на решение и са неприсъщи на въззивното обжалване. Поради това тук са приложими всички причини, които могат да доведат до неправилност на решението (освен тези, които са преклудирани на страната, защото не са били предприети своевременно в първа инстанция). 

Решението на въззивна инстанция винаги замества обжалваното първоинстанционно решение, независимо дали това решение се е оказало правилно, или неправилно. Разликата е в това, че когато решението на първа инстанция се е оказало правилно, защото и въззивна е стигнала до същия извод, тогава в решението си въззивна инстанция потвърждава първоинстанционното решение, което означава, че тя възприема като свое това решение, не го преповтаря в своя акт. В този случай обаче източник на правните последици не е първоинстанционното решение, а въззивното, което е „погълнало” това на първа. Когато решението на въззивна инстанция е различно от това на първа (изцяло/отчасти), то тогава косвено се установява, че първоинстанционното е неправилно, поради което въззивният съд със своето решение го отменя изцяло/частично и постановява ново, различно решение.  
### Обща характеристика на контролно-отменителния тип обжалване 
Другият вид обжалване е контролно-отменителното обжалване. То също бива два основни вида: 

касационно обжалване; 

ревизионно обжалване; 

Класическото касационно обжалване възниква във Франция като извънреден способ за контрол на съдебните решения. То възниква като средство за защита на законността, в обществен интерес, а не за защита на частния интерес на страните. Поради това характерно за типичната касация е, че тя се прилага само при неправилно приложение на материалния или на процесуалния закон, но само на закона. В типичния случай касационната инстанция е ограничена в своята дейност и може да проверява само посочените в касационната жалба основания (пороци), като никога не може да излезе извън рамките на жалбата и служебно да извършва проверка за непосочени пороци. Другата типична характеристика на този вид обжалване е това, че ако касационният съд отмени обжалваното решение, той винаги връща делото за разглеждане по същество на предходната инстанция. Следователно, при класическата касация ВКС никога не е съд по същество, той никога не постановява решение, с което сам да реши материално-правния спор. Неговото решение винаги е само контролно-отменително – отменя неправилното въззивно решение и го връща на съда по същество за постановяване на решение по спора.  

Ревизионното обжалване се заражда в Германия. Още при възникването си то е средство за защита на частния интерес на заинтересованите страни. За ревизионното обжалване е характерно, че освен нарушения на материалния и процесуалния закон, изрично или по тълкувателен път, като основание за отмяна се включва и необосноваността на решението. Тук съдът може в някои случаи да излезе от рамките на жалбата (нарушение на императивна материалноправна норма), като служебно провери непосочени в нея пороци на обжалваното решение. Другото много съществено при този тип обжалване е, че в определени хипотези ВКС след отмяна на неправилното решение, може сам да постанови акт по същество, а не е длъжен винаги да връща делото. Следователно, ревизионният съд може да действа не само като контролно-отменителна инстанция, но и като инстанция по същество, която сама да реши правния спор. При връщане на делото във въззивна инстанция след отмяна на решението, съдът дава указания по прилагането на закона, които са задължителни за въззивния съд при повторното разглеждане на делото. Касационното обжалване по действащия ГПК е от вида на ревизионното.  

Общото за всички видове контролно-отменително обжалване е това, че ако касационният съд стигне до извод за валидност и допустимост, той трябва да провери правилността на обжалваното въззивно решение въз основа на абстрактно формулираните основания за отмяна. Тук винаги има такава контролна фаза за правилност, затова и обжалването е контролно-отменително. Предмет на производството в тази фаза е правилността на обжалвания акт, а не материално-правния спор. Поради това при този тип обжалване законът винаги изрично регламентира пороците, при които обжалваното решение е неправилно – те се означават като отменителни основания – чл. 281, т. 3 ГПК, и са три: нарушение на материалния закон, съществено нарушение на съдопроизводствените правила и необоснованост. Контролната фаза завършва с контролен акт – решение, което дава отговор на въпроса, дали решението е правилно или е неправилно. В първия случай въззивното решение се оставя в сила като правилно – то вече може да влезе в сила и да породи правните си последици. Решението на ВКС е само условие, за да се породят последиците на безпорочното въззивно решение. Във втория случай то се отменя като неправилно. 

Решението за отмяна завършва първата (контролната) фаза в дейността на касационната инстанция. След тази първа фаза при редица хипотези ВКС може сам да разгледа спора по същество и да постанови акт по съществото на спора – това характеризира обжалването като такова от ревизионен тип. В останалите случаи, при които ВКС не може сам да постанови решение по същество, защото е необходимо да се извършват допълнителни процесуални действия, той връща делото във въззивния съд, който следва да извърши действията и да постанови ново решение по същество. Постановеното второ решение по делото от въззивния съд също подлежи на касационно обжалване за пороци, допуснати при второто въззивно разглеждане на делото. Особеното в този случай е това, че при касиране (отмяна) на второто въззивно решение ВКС винаги дължи решение по същество, а не връща делото отново на въззивния съд – чл. 295 ГПК
### Предмет на въззивно обжалване – чл. 258 ГПК  
На въззивно обжалване подлежат всички невлезли в сила първоинстанционни съдебни решения, постановени по искови производства. Тук се включват както решенията, постановено като първа инстанция от районен съд, така и първоинстанционните решения на окръжните съдилища, вкл. СГС (който е с ранг на окръжен).  Решенията подлежат на обжалване независимо от това, дали искът се уважава или се отхвърля, както и независимо от цената на иска или обжалваемия интерес.  

Без значение е и това, дали делото е подлежало на разглеждане по реда на общия исков процес или по реда на някое особено исково производство. Подлежат на обжалване типичните решения (чл. 235-236 ГПК), както и решението при признание на иска (чл. 237 ГПК). 

Не подлежат на обжалване влезлите в сила първоинстанционни решения. Тъй като неприсъственото решение влиза в сила с постановяването (обявяването) си – чл. 239, ал. 4 ГПК, то не подлежи на обжалване. 

На обжалване подлежи диспозитивът, т.е. решението в тесен, стриктен смисъл. Мотивите не подлежат на самостоятелно обжалване, а допуснатите в тях пороци се атакуват, само ако са се отразили върху съдържанието на решението (диспозитива). Поради това страната не може да обжалва само мотивите, ако е доволна от решението (диспозитива). Аргументите за това са основно два. Законът (чл. 258 ГПК) предвижда обжалваемост на решението, а съгласно чл. 236, ал. 2 ГПК мотивите не са част от решението – те се постановяват към решението. Другото основно съображение, е, че само установеното в диапозитива поражда правни последици, а не и това в мотивите.  

В теорията и практиката константно се приема, че по изключение ответникът, макар и да е доволен от решението, защото с него се отхвърля предявеният иск, може да го обжалва, когато съдът е отхвърлил иска поради уважаване на неговото евентуално възражение за прихващане, а не поради уважаване на възраженията, които е посочил като главни – напр. за нищожност на договора. В този случай се погасява едно съществуващо вземане на ответника за сметка на едно несъществуващо вземане на ищеца, което обосновава правото на жалба.  

Константна обаче е съдебната практика, според която подпомагащата страна не може да обжалва само мотивите на решението, когато те са за нея неблагоприятни. Това разбиране заслужава критика, защото в този случай съгласно чл. 223, ал. 2 ГПК констатациите на съда в мотивите са обвързващи в отношенията на подпомагащата и подпомаганата страна, като в бъдещ процес между тях биха предопределили неблагоприятно за помагача съдебно решение. Поради това, например, третото лице-съпричинител на непозволеното увреждане с ответника, не би имало възможност да обжалва констатациите в мотивите относно фактите, касаещи съпричиняването, защото те са без значение за размера на дължимото се обезщетение на увреденото лице (с оглед на солидарната отговорност на съпричинителите спрямо него). Тези констатации, обаче, ще се отразят при следващ процес между подпомаганата и подпомагащата страна с оглед на припадащия се размер от това обезщетение на третото лице.  

Законът в чл. 258, ал. 2 ГПК изрично допуска да се обжалва както цялото решение, така и отделни негови части. Това означава, че дори страната да има право на въззивна жалба срещу решенията по всички обективно или субективно съединени искове например, от нейната воля зависи, дали да обжалва всички или само някои от тях.
### Компетентният съд. 
Въззивното обжалване е децентрализирано, като се възлага на следващия по степен съд спрямо съда, който е постановил първоинстанционното решение. Като въззивна инстанция относно първоинстанционно решение на РС действа съответният ОС (в чийто район е РС). Като въззивна инстанция по отношение на първоинстанционно решение на ОС действа съответният апелативен съд (в чийто район се намира ОС).
## **Правото на въззивна жалба и неговото упражняване.**
То е средство за защита срещу нищожни, недопустими и неправилни първоинстанционни решения, които не са влезли в сила. Представлява право за образуване на производство пред втора по ред инстанция за постановяване на безпорочно решение по правния спор. Има сходни характеристика с правото на иск – публично субективно право, потестативно, двуфазно и динамично във втората си фаза след подаване на въззивната жалба. 

Правото на въззивна жалба е различно от правото на иск. Доказателство за това може да се открие в такива хипотези, при които лицето не притежава право на иск, но притежава право на въззивна жалба. Такъв е случаят, при който е постановено недопустимо първоинстанционно решение именно поради липсата на право на иск (напр. защото вече има влязло в сила съдебно решение по същия предмет между същите страни и пр.). Няма съмнение, че в този случай възниква право на въззивна жалба, за да може да се атакува и обезсили това порочно съдебно решение. Пример за това, че едно лице може да няма право на иск, но да има право на въззивна жалба е и подпомагащата страна – тя не притежава право на иск (а право на допълнително встъпване), но притежава право на въззивна жалба срещу решението. Това означава, че правото на въззивна жалба е една от проявните форми на правото на искова защита наред с правото на иск, правото на допълнително встъпване, правото на касационно обжалване.  

Съществуването на правото на въззивна жалба и неговото надлежно упражняване са условие за допустимост на въззивното производство. При несъществуване на това право, неговото погасяване или ненадлежното му упражняване въззивното производство е недопустимо.  

Основната предпоставка за възникването на правото на въззивно обжалване е наличието на интерес. Той е налице тогава, когато страната счита, че първоинстанционното решение е нищожно, недопустимо или неправилно. В хипотезата на неправилност решението трябва и да е неблагоприятно за обжалващия, а то е такова, когато отхвърля изцяло или отчасти правното твърдение и искане на страната. За ищеца това означава, че предявеният иск е бил отхвърлен изцяло или отчасти, а за ответника – че предявеният срещу него иск е бил изцяло или отчасти уважен. 

Правото на въззивна жалба принадлежи на определени, процесуално легитимирани лица.  Правилото е, че правото на въззивна жалба принадлежи на лицата, които са били конституирани като страни в първоинстанционното производство: 

Това са главните типични страни, както и главните нетипични страни (процесуалните субституенти). Без значение е, дали страната е била ищец или ответник. В случаите, при които решението е неблагоприятно частично за едната страна, частично за другата, тогава право на въззивна жалба имат и двете страни по отношение на съответните части. 

Право на въззивна жалба срещу решението притежават и лицата, които са били конституирани като подпомагащи страни в първа инстанция. 

По изключение право на въззивна жалба имат и трети лице, които не са били конституирани като страна в първа инстанция, но биха били необходими другари на една от главните страни. Това тяхно право се извежда по аргумент за по-силното основание от чл. 304 ГПК. Логиката е в това, че щом тези лица могат да искат отмяна на влязлото в сила решение, от което ще бъдат обвързани, то на още по-голямо основание могат да обжалват решението, когато то още не е влязло в сила. Важно е да се обърне внимание на това, че с право на въззивна жалба разполагат както неконституираните задължителни необходими другари, така и неконституираните факултативни необходими другари. В двете хипотези все пак има разлика. Когато задължителен необходим другар не е бил конституиран като страна в първоинстанционното производство, то постановеното решение на това основание е недопустимо (т. 6 на ТР № 1/2013 г. ОСГТК на ВКС). Поради това решението впоследствие ще бъде обезсилено от въззивния съд и върнато на първа инстанция, за да се предприемат съответните действия по конституиране на другаря и той да вземе участие в цялото разглеждане на делото. Когато факултативен необходим другар не е бил конституиран в първа инстанция, то нито производството, нито решението са порочни на това основание. В тези случаи факултативните другари, които не са подали иск или не са ответници по предявения иск, поради което не са били конституирани като страни, имат право да встъпят в делото като другари (главни страни), но това зависи от тяхната активност. Единственото изключение касае хипотезата на процесуално застъпничество, при която законът изрично предвижда, че носителят на материалното право следва служебно да се конституира като другар на субституента – чл. 26, ал. 4 ГПК, като по отношение на тази хипотеза важи изложеното относно задължителните необходими другари. Във всички останали случаи фактултативният необходим другар ще реализира правото си да встъпи в процеса и да участва при неговото разглеждане именно чрез подаването на въззивната жалба. Делото ще продължи във въззивна инстанция, като извършените без участието на факултативния необходим другар действия няма да бъдат повтаряни.  

` `Други трети лица не могат да подават въззивна жалба. Това важи включително и за такива трети лица, които биха се оказали обвързани от СПН или друга последица на съдебното решение. Изключението е само за необходимите другари.  

` `Въззивна жалба може да бъде подадена само срещу лице, което е било страна в първата инстанция. Подателят на въззивната жалба се нарича въззивник, а лицето, срещу което се насочва въззивната жалба – въззиваем.

Правото на въззивно обжалване съществува и може да бъде упражнено в преклузивен двуседмичен срок. Този срок в общия исков процес тече, считано от връчване на препис от обжалваемото първоинстанционно съдебно решение (има изключения в две особени искови производства – бързите и търговските спорове). По действащия ГПК всички обжалваеми актове подлежат на връчване (чл. 7, ал. 2 ГПК), като това връчване е свързано именно със срока за обжалване.

При неупражняване на правото на въззивно обжалване в този преклузивен срок, то се преклудира (погасява). Законът забранява предварителния отказ от право на въззивна жалба – чл. 264, ал. 2 ГПК. След подаването на въззивната жалба вече въззивникът може да се разпореди с правото си на въззивна жалба чрез оттегляне или отказ – чл. 264, ал. 1 ГПК. Оттеглянето/отказът от въззивна жалба означава, че въззивникът десезира въззивния съд с искането си за постановяване на въззивно решение, поради което въззивното производство подлежи на прекратяване с определение, което като преграждащо е обжалваемо. След влизане в сила на това определение, в сила влиза обжалваното първоинстанционно решение – чл. 296, т. 2 ГПК. Поради това, че влиза в сила решението, което е благоприятно за насрещната страна, нейното съгласие не е необходимо никога. Трябва да се прави разлика между оттегляне/отказ на въззивната жалба и оттегляне/отказ от иск във въззивна инстанция. Последното, както вече е разглеждано, е действие на ищеца (той може да е въззивник, но може и да е въззиваем). При оттегляне на иска във въззивна инстанция е необходимо съгласието на насрещната страна – чл. 232 ГПК. В този случай с определение се прекратява цялото производство (не само въззивното), като първоинстанционното решение се обезсилва.  
### Въззивна жалба  
Правото на въззивно обжалване се упражнява чрез подаването на писмена въззивна жалба, с която се образува въззивното производство. Жалбата не се подава направо до въззивния съд, а чрез първоинстанционният съд, постановил обжалваното решение. Законът регламентира реквизитите на въззивната жалба в чл. 260 ГПК.  

Съгласно т. 1 трябва да се посочи името и адреса на страната, която я подава – да се индивидуализира въззивника. Това е необходимо, защото в хипотезата на другарство по делото, например, всеки другар има право да подаде въззивна жалба, като трябва да има яснота по това кой подава жалбата.  

Съгласно т. 2 жалбата трябва да съдържа означение на обжалваното решение – трябва да е ясно, дали се обжалва цялото решение или само част от него, защото това е от значение за предмета на въззивното производство. В случаите, при които е налице обективно съединяване на искове и са постановени решения по всички тях, при необжалване на някои от тези решения, необжалваните ще влязат в сила. В хипотезата на обикновено другарство, при неподаване на въззивна жалба от (в случай че не се присъединят към жалбата по реда на чл. 265, ал. 1 ГПК) или срещу някои от обикновените другари, решенията по техните дела ще влязат в сила. При необходимо другарство подаването на въззивна жалба само срещу някои от другарите е недопустимо – такава жалба би била нередовна (порокът е отстраним), защото постановеното въззивно решение ще обвърже всички другари (арг. чл. 216, ал. 2 и чл. 304 ГПК). При подаване на въззивна жалба само от един необходим другар, жалбата действа и за останалите, които ще бъдат конституирани служебно като стани във въззивна инстанция – чл. 265, ал. 2 ГПК.   

Съгласно т. 3 жалбата може да съдържа указание в какво се състои порочността на решението. Този реквизит на въззивната жалба не е условие за нейната редовност – арг. чл. 262, ал. 1 ГПК, където т. 3 не е включена в условията за редовност. Причината е, че въззивният съд, дори да не е посочен порок на съдебното решение, дължи проверка за неговата нищожност или недопустимост, както и за допуснати нарушения на императивна материално-правна норма (чл. 269, изр. 1 ГПК и т. 1 на ТР № 1/2013 г. ОСГТК на ВКС). Следователно въззивното производство ще бъде образувано и при бланкетна въззивна жалба. Важно е обаче да се обърне внимание на това, че съгласно чл. 269, изр. 2 ГПК и т. 2 и т. 3 на ТР № 1/2013 г. на ОСГТК на ВКС правомощията на въззивния съд по проверка и отстраняване на допуснати от първоинстанционния съд процесуални нарушения е ограничена само до посочените във въззивната жалба процесуални нарушения. Поради това, ако такива не са посочени, въззивният съд няма да извършва такава проверка и няма да може да отстрани такива пороци. Например, възможно е първоинстанционният съд да е пропуснал да разпредели доказателствената тежест, като на страната не е изрично указано задължението за доказване на даден факт и тя именно поради това не е ангажирала доказателства за установяване на този факт, поради което за нея е постановено неблагоприятно съдебно решение. В този случай, ако страната не посочи това процесуално нарушение във въззивната си жалба, въззивният съд няма да извърши проверка на доклада и на изпълнението на това задължение на първоинстанционния съд, нито ще даде указания и възможност на страната за ангажиране на доказателства. Поради това страната няма да може да сочи такива доказателства във въззивна инстанция, като тя ще постанови своето решение отново без събиране на доказателства по посочения факт, като нейното решение вероятно ще бъде същото като това на първа инстанция, т.е. неблагоприятно за въззивника.  

Съгласно т. 4 страната трябва да посочи в какво се състои искането – това е „петитумът” на въззивната жалба, в който страната отправя искането си за постановяване на ново решение, което да е благоприятно за нея. 

Съгласно т. 5 и т. 6 в жалбата могат да се посочат новооткрити и новонастъпилите факти и нови доказателства, както и точно посочване на причините, които са попречили на въззивника да посочи новооткритите факти, респ. доказателства при разглеждане на делото в първа инстанция. Отново става въпрос за незадължителен реквизит на въззивната жалба – арг. чл. 262, ал. 1 ГПК. Това означава, че дори да не се сочат нови факти/доказателствени средства, жалбата ще е редовна – напълно е възможно страната да обжалва решението не поради непълнота на фактическия или доказателствения материал, а на друг порок. Важно е да се има предвид, обаче, че ако страната е могла да посочи тези факти/доказателствени средства във въззивната жалба и не го направи поради своята собствена небрежност, пропускът й ще преклудира правото й да ги посочи по-късно (арг. чл. 266 ГПК). Какви фактически и доказателствени искания са допустими във въззивната жалба:  

Може да се твърдят новонастъпили факти и доказателствени средства за тяхното установяване – това са такива факти, които са настъпили (възникнали) след приключване на съдебното дирене в първа инстанция. Тяхното непосочване в първа инстанция се дължи на това, че са настъпили след пределния момент, в който страната е могла да ги посочи, поради което не е преклудирано правото на страната да ги сочи в делото.  

Новоотокрити факти или новооткрити доказателствени средства –  това са факти, които са настъпили преди приключване на съдебното дирене в първа инстанция, но страната не е успяла да узнае факта/доказателственото средство (или да се снабди с него) и своевременно да го посочи по обективни причини – положила е необходимата грижа, но въпреки това не е могла. За последното трябва да се ангажират доказателства. Ако страната е могла да ги наведе в първа инстанция, правото й е преклудирано и няма да бъдат допуснати.  

Допустими са и такива доказателства и доказателствени средства, които страната не е релевирала в първа инстанция поради допуснати процесуални нарушения 	от съда (трябва да са посочени нарушенията в жалбата) – чл. 266, ал. 3 ГПК.  

Съгласно т. 7 жалбата трябва да е подписана. 

Приложенията към жалбата са регламентирани в чл. 261 ГПК и са аналогични на приложенията към исковата молба. 
### Проверка на редовността и допустимостта на въззивната жалба от първоинстанционния съд 
След като въззивната жалба постъпи в първата инстанция, в закрито заседание, еднолично първоинстанционният съд извършва проверка за редовност и допустимост на жалбата. Обсегът на тази проверка е очертан в чл. 262 ГПК, като се проверяват само посочените в ал. 1 реквизити с оглед на редовност на жалбата (без т.3, 5 и 6 на чл. 260 ГПК).  

Ако жалбата е нередовна при поправим порок, с разпореждане първоинстанционният съд трябва да остави жалбата без движение и да изпрати съобщение на въззивника с указание в какво се състои порокът, как следва да бъде отстранен и в какъв срок – срокът е едноседмичен. Указанията трябва да са конкретни и ясни – при добросъвестно поведение на въззивника той трябва да може да се ориентира как да отстрани порока. Ако се налага представяне на доказателства за отстраняване на порока – напр. документ за внесена държавна такса, който да се представи в едноседмичния срок, това също трябва ясно да е указано на страната. В противен случай самото разпореждане е порочно (то обаче не подлежи на обжалване).  

В случай, че страната не отстрани порока в дадения срок, или ако е налице неотстраним порок (жалбата е подадена след изтичане на преклузивния двуседмичен срок или от нелегитимирано лице, напр.), първоинстанционният съд с разпореждане я връща, което означава, че отказва образуването на въззивно производство. Това разпореждане е преграждащо и подлежи на самостоятелно обжалване с частна жалба – чл. 262, ал. 2 ГПК. 

Когато жалбата е редовна и допустима, или са отстранени нейните пороци в дадения от съда срок, съдът приема жалбата и разпорежда препис от нея и приложенията да се изпрати на въззиваемия заедно със съобщение за това, че той може да подаде отговор на въззивната жалба и насрещна въззивна жалба в двуседмичен срок. 
### Процесуални възможности на въззиваемия след получаване на препис от въззивната жалба.  
` `След като получи препис от въззивната жалба въззиваемият може да подаде отговор в двуседмичен срок (равен по продължителност на срока за подаване на въззивна жалба с оглед спазване на принципа за равенство на страните). Той има само защитен характер. Чрез отговора въззиваемият се брани срещу подадената жалба, като може да излага съображения за нейната недопустимост или неоснователност. В този случай въззиваемият излага съображения защо решението в обжалваната част е безпорочно и не трябва да се изменя. Обжалваната част е благоприятна за въззиваемия, затова той има интерес тя да не бъде променяна. Той трябва да посочи нови факти и доказателствени средства, ако има такива, защото в противен случай те ще се преклудират. Тези фактически/доказателствени искания са допустими, когато са свързани с нови фактически твърдения на въззивника във въззивната жалба. Те ще са допустими и когато се отнасят за факти, които въззивникът е твърдял в първа инстанция, когато не е могъл до приключване на съдебното дирене в първа инстанция да ги узнае или да се снабди с доказателствените средства по обективни причини, като тези причини се доказват. Допустимо е да твърди и новонастъпили след приключване на съдебното дирене в първа инстанция факти и да сочи доказателства за тях. В своя отговор въззивникът може изрично да заяви, че поддържа заявените в първата инстанция в условията на евентуалност възражения/искове, които не са разгледани от първоинстанционният съд поради уважаване на главните възражения/искове. Това искане отново ще е в условията на евентуалност – в случай на промяна на становището по главното възражение/иск във въззивна инстанция.
## **Насрещна жалба.**
Този институт не беше регламентиран в отменения ГПК. По действащия ГПК с право на насрещна въззивна жалба разполага въззиваемият по първоначалната жалба – ответникът по въззивната жалба. Това право възниква само тогава, когато тази страна е имала право на въззивна жалба, но не го е упражнила в двуседмичния преклузивен срок. Следователно право на насрещна жалба не възниква винаги по всички дела, защото не винаги и двете страни имат право на въззивна жалба. Те имат такова право, когато решението е изгодно в една своя част за едната страна, а в друга – за другата страна. Насрещната въззивна жалба се насочва именно към необжалваната част от решението, която част е неблагоприятна за тази страна (ответника по първоначално предявената въззивна жалба). Тя е средство необжалваната част от въззивното решение да бъде включена в предмета на въззивното производство, с което за въззивния съд възниква правомощие да измени и решението по отношение на нея. Насрещната въззивна жалба е нападателно средство, защото цели постигане на различно по съдържание решение по различен предмет от този, към който е насочена подадената от другата страна въззивна жалба.  

Институтът на насрещната въззивна жалба изпълнява основно две функции. Първата е да стимулира страните да не обжалват първоинстанционното решение на всяка цена. Така например, ако решението по осъдителен иск за присъждане на договорна неустойка в размер на 10 000 лв. уважава иска за 3 000 лв. и го отхвърля за 7 000 лв., ответникът би могъл да възприеме решението и да не го обжалва в частта за осъждането му за 3 000 лв. (дори да има съмнения в правилността на решението в тази му част). С необжалването той всъщност цели по-бързото приключване на делото и разрешаване на спора с окончателно влязло в сила съдебно решение. За постигането на този резултат, обаче, е необходимо и насрещната страна – ищецът, да възприеме решението в частта, която пък за него е неблагоприятна. В този случай институтът на насрещната въззивна жалба дава сигурност на ответника при това негово поведение, че ако все пак ищецът подаде въззивна жалба срещу решението в неблагоприятната за него част, той (ответникът) ще може, възползвайки се от „резервната възможност” да подаде на свой ред насрещна въззивна жалба срещу неблагоприятната за него част от решението (тази, с която е осъден за 3 000 лв. неустойка). Втората много съществена функция на насрещната въззивна жалба е да преодолее последиците от забраната за влошаване на положението на обжалващия (забраната за reformatio in peius), която е регламентирана в чл. 271, ал. 1, изр. 2 ГПК. Забраната влиза в действие само тогава, когато решението не е обжалвано в цялост, а в отделни негови части (по-подробно ще обсъдим тази забрана при обсъждане на правомощията на въззивния съд при постановяване на решение). В дадения пример кога би могла да намери приложение тази забрана и до какво би довело нейното приложение? Тя би намерила приложение, ако жалба срещу посоченото по-горе решение е подал само ищецът, който иска от въззивния съд да отмени решението в частта, с която искът му е отхвърлен за 7 000 лв. и да постанови ново решение, с което да уважи претенцията му и за този размер. При това положение, ако ответникът не е подал нито въззивна жалба срещу решението за уважаване на иска за 3 000 лв., нито насрещна въззивна жалба, въззивният съд, дори да стигне до извод, че на ищеца не му се дължат не само отхвърлените 7 000 лв., но и присъдените му 3 000 лв., поради посочената забрана не би могъл да измени решението в частта за уважаване на иска за 3 000 лв., защото това би означавало да отхвърли иска и в тази му част, т.е. да влоши положението на жалбоподателя. Какви са негативните последици от тази забрана? Въззивният съд, който е съд по същество, ако стигне до извод, че обжалваното решение е валидно и допустимо, следва да постанови свое собствено решение по материалноправния спор – по дължимостта на претендираната договорна неустойка. При това е възможно съдът, постановявайки своето решение, да стигне до извод, че клаузата за неустойка е нищожна (поради нарушение на добрите нрави, напр.). Какво може да направи въззивният съд при тази ситуация? Той ще изложи становището си за нищожност на клаузата за неустойка в мотивите на своето решение, като това ще го доведе до извод, че на ищеца не се дължи изобщо неустойка в никакъв размер. Тъй като решението е обжалвано само в частта, с която тази неустойка е отхвърлена за сумата от 7 000 лв., въззивният съд ще възприеме като правилно отхвърлителното решение на първа инстанция в тази част и ще го потвърди (инкорпорира в своя акт). Може ли обаче въззивният съд да отмени решението на първата инстанция в частта, с която ответникът, очевидно неправилно, е осъден да плати 3 000 лв. неустойка? Не може, защото в тази част решението не е обжалвано и е изгодно за обжалващия. Това, което е неприемливо в разглежданата хипотеза, е, че се оставя в сила решение, което очевидно е неправилно с оглед становището на въззивния съд в мотивите. Именно този неблагоприятен ефект цели да преодолее институтът на насрещната въззивна жалба. Неговото използване позволява при подадена жалба срещу неблагоприятната за жалбоподателя част от решението, насрещната страна на свой ред да включи във вече образуваното въззивно производство и останалата част от решението, като по този начин целият правен спор бъде пренесен за разглеждане във въззивна инстанция и последната би имала правомощие да изменя решението във всичките му части в съответствие с достигнатите от нея изводи относно правото положение.  

` `Институтът на насрещната въззивна жалба може да се използва и при обективно или субективно съединяване на искове, тъй като законът не въвежда ограничения в тази насока. Така например, ако първоинстанционният съд е постановил решение и по главния иск на ищеца (отхвърлил го е), и по неговия евентуален иск (уважил го е), възможно е ищецът да прецени, че няма да обжалва неизгодното за него решение по главния иск, защото получава в достатъчна степен защита по евентуалния иск. Ако ответникът обаче подаде въззивна жалба срещу решението по евентуалния иск, то тогава опасността от отмяна на решението по евентуалния иск поражда интереса на ищеца за подаване на насрещна въззивна жалба срещу решението по главния иск. По аналогични съображения е възможно подаването на въззивна жалба и срещу необжалвал обикновен другар (при необходимото другарство обжалване срещу всички необходими другари е условие за допустимост на самата жалба). Например, ако причинителят на вредите е осъден да плати обезщетения на някои от предявилите заедно искове увредени лица, като исковете на друга част са отхвърлени, ответникът може да не подаде жалба срещу решенията, с които е осъден (спрямо част от увредените лица). Ако такава жалба бъде подадена от тези, чиито претенции са отхвърлени, то тогава ответникът би могъл да подаде насрещна въззивна жалба срещу останалите увредени (чиито искове са уважени), особено когато основава своята насрещна въззивна жалба върху тезата за неправилно установяване по общ за делата на другарите факт. Това ще позволи въззивният съд при различна констатация по този общ факт, да измени решенията спрямо всички обикновени другари.  

` `По изключение в една особена хипотеза насрещната въззивна жалба може да бъде насочена и към тази част от решението, която е обжалвана с основната въззивна жалба на насрещната страна. Това е случаят, при който другата страна е обжалвала благоприятно за нея решение поради това, че съдът го е постановил въз основа на евентуално възражение за прихващане, например. В този случай обжалването би могло по изключение да се предприеме от ответника срещу решение за отхвърляне на иска, а ищецът би имал интерес от насрещна въззивна жалба срещу решението, защото иначе по подадената от ответника жалба въззивният съд не би могъл да уважи иска (би се влошило положението на обжалващия ответник).  

` `Насрещната въззивна жалба се подава в срока за отговор на въззивната жалба – двуседмичен срок от получаване на препис от въззивната жалба с приложенията. За нея важат изискванията за допустимост и редовност за въззивната жалба (чл. 263, ал. 2). Отново се подава чрез първоинстанционния съд, който извършва проверка допустимост и редовност, и в случай че я приеме, изпраща препис от нея и приложенията въззиваемия по тази жалба (първоначалния жалбоподател). Той може да подаде писмен отговор на насрещната жалба в едноседмичен срок (чл. 263, ал. 3) – половината от срока за отговор на първоначалната въззивна жалба. 

Допустимостта на насрещната въззивна жалба зависи от допустимостта на първоначалната – ако производството по първоначалната въззивна жалба бъде прекратено поради недопустимост, отказ/оттегляне на първоначалната жалба, насрещната жалба не се разглежда - чл. 263, ал. 4. Следователно насрещната жалба има несамостоятелен характер.  

Нито отговорът, нито насрещната въззивна жалба имат задължителен характер. Ако такива не бъдат подадени в преклузивния срок, въззиваемият губи правото да направи това по-късно. С изтичането на срока за първоинстанционният съд, независимо дали е подаден отговор/насрещна въззивна жалба, възниква задължение да изпрати цялото дело на въззивния съд за разглеждане на въззивната жалба. 
### Последици от подаването на въззивна жалба  
Суспензивен ефект 

Редовната и допустимо въззивна жалба има суспензивен ефект, който се изразява в това, че тя е пречка за влизане в сила на първоинстанционното решение и за пораждане на неговите последици. 

Деволутивен ефект 

Този ефект настъпва с получаване на въззивната жалба и всички книжа (цялото дело) във въззивния съд, като означава, че делото вече се пренася пред въззивния съд и е висящо пред този съд, който следва да образува пред себе си производство и да предприеме действия по разглеждане на въззивната жалба.   
## **Производство.**
### Страни.  
Страни във въззивна инстанция са въззивникът (жалбоподателят) и въззиваемият (ответникът по въззивната жалба). 

Когато в първа инстанция са били конституирани необходими другари на въззивника (жалбоподателя), които не са подали жалба, съгласно чл. 265, ал. 2 ГПК, въззивният съд е длъжен служебно да ги конституира като страни във въззивна инстанция наред с жалбоподателя. В този случай важи и правилото на чл. 271, ал. 3 ГПК, съгласно което съдът отменя решението и спрямо необжалвалите необходими другари на жалбоподателя. Именно поради това на тези лица следва да се обезпечи право на участие като страни във въззивното производство. В този случай няма значение, дали необходимите другари са били задължителни или факултативни. Разпоредбата има предвид хипотезата, при която необходимите другари са били конституирани в първата инстанция. Положението е различно, когато те не са били конституирани. При неконституирани в първа инстанция задължителни необходими другари решението е недопустимо, като въззивният съд не може да ги конституира, а следва да обезсили решението и да върне делото в първа инстанция, където да се предприемат съответните действия по тяхното конституиране и обезпечаване на участието им във всички съдебни инстанции. Когато не е бил конституиран факултативен необходим другар, тогава делото е допустимо и без неговото участие, поради което съдът не може да го конституира служебно, а и решението на това основание не е порочно. Изключение е хипотезата на процесуално застъпничество, която е аналогична в разглежданото отношение на задължителното другарство, поради регламентираното в чл. 26, ал. 4 ГПК служебно задължение на съда да конституира като другар на субституента и носителя на материалното право. 

При подадена въззивна жалба само от подпомаганата или само от подпомагащата страна би следвало правилото на чл. 265, ал. 2 ГПК да намери аналогично приложение, въпреки че практиката по-скоро приема, че тук неподалата жалба страна има право на присъединяване по чл. 265, ал. 1 ГПК.  

Когато въззивникът е имал обикновени другари в първа инстанция, като въззивна жалба е подадена само от един от тях, важи правилото на чл. 265, ал. 1 ГПК, което предоставя възможност на тези лица да се присъединят към подадената от техния обикновен другар въззивна жалба с писмена молба с препис за останалите страни, подадена в преклузивен срок – до приключване на първото открито заседание във въззивна инстанция. Следователно, за неподалите въззивна жалба обикновени другари чл. 265, ал. 1 ГПК открива една допълнителна възможност, която съществува след изтичане на срока за подаване на въззивна жалба от тяхна страна. Тази възможност е продиктувана от обстоятелството, че ако тези лица не бъдат конституирани като страни във въззивното производство, въззивният съд не би могъл да измени постановените срещу тях съдебни решения, дори и да стигне до различен извод относно общите за делата на другарите факти. Това е така, защото решенията, постановени срещу обикновените другари при необжалване или неприсъединяване, влизат в сила. Присъединяването към подадената от другаря им въззивна жалба ще доведе до конституирането им като страни във въззивна инстанция и съответно ще позволи на въззивния съд да измени и постановените срещу тях решения. За да могат обикновените другари да реализират правото си на присъединяване към въззивната жалба, съдът е длъжен да ги уведоми за тази жалба, както и да ги призове за първото открито съдебно заседание във въззивна инстанция, когато изтича преклузивният срок за присъединяване. 
### Предмет на въззивното производство 
` `Предметът на въззивното производство е обусловен от предмета на въззивната жалба или жалби (независимо дали са първоначални или насрещни). При подадени жалби и от двете страни срещу неизгодните за всяка от тях части от решението, същите се разглеждат в едно производство.  

Възможно е да е обжалвано цялото решение, съответно решенията по всички съединени искове. Тогава правомощията на въззивния съд обхващат материалноправния спор в неговата цялост.  

Възможно е обаче жалба да е подадена само срещу част от решението – уважената или отхвърлената, съответно – само срещу решението по един от съединените искове. В този случай правилото е, че въззивният съд може да въздейства само върху обжалваната част от решенията, респ. да се произнася само по тази част от материалноправния спор, която е пренесена чрез жалбата във въззивна инстанция. Законът въвежда две отклонения от посочените правила. Първото е уредено в чл. 269, изр. 1 ГПК, където е предвидено, че въззивният съд извършва служебна проверка за нищожност на първоинстанционното решение не само в обжалваната, но и в необжалваната част. Това правомощие за излизане извън предмета на жалбата е свързано с обстоятелството, че нищожното решение изобщо не е годно да породи правни последици, следователно дори и в необжалваната част няма формирана СПН. Второто изключение е регламентирано в чл. 271, ал. 2 ГПК и се отнася до хипотезата, при която в първа инстанция е имало евентуално обективно съединяване на искова, като съдът е постановил решение само по главния иск, тъй като не се е сбъднало условието, под което е поискано решение по евентуалния. Например уважил е искът за установяване на нищожност на договора за покупко-продажба на имота, поради което не е постановил решение по иска за унищожаване на същия договор. В тази хипотеза първоинстанционният съд законосъобразно е постановил само един годен за обжалване акт – решението по главния иск. Ако решението по главния иск бъде обжалвано, има възможност въззивният съд да го отмени, като по този начин условието, под което е предявено искане за решение по евентуалния иск се осъществява за първи път във въззивна инстанция. Именно в този случай чл. 271, ал. 2 ГПК предвижда, че се възстановява висящността и по евентуалния иск, като въззивният съд ще следва да постанови решение по него. В този случай първоинстанционният съд не е постановил решение по евентуалния иск, защото не е настъпило условието – в дадения пример условието е, ако бъде отхвърлен искът за установяване на нищожност на договора. То не се е сбъднало, защото съдът е уважил този иск. Поради това той законосъобразно не е постановил решение по евентуалния. Другата възможна хипотеза е тази, при която първоинстанционният съд незаконосъобразно не е постановил решение по евентуалния иск, въпреки че условието е настъпило в първа инстанция. В дадения пример това означава, че съдът е отхвърлил иска за нищожност на договора, но въпреки това не е постановил решение по иска за унищожаване на договора. В този случай решението е непълно, поради което страната следва да иска допълване по реда на чл. 250 ГПК. Ако е пропуснала да направи това в преклузивния срок, производството по този иск се прекратява, поради което въззивният съд не може да приложи правилото на чл. 271, ал. 2 ГПК, нито пък страната може да иска допълване на решението по пътя на неговото обжалване. Неприложимо е правилото по чл. 271, ал. 2 ГПК и тогава, когато първоинстанционният съд е постановил решения както по главния, така и по евентуалния иск. В този случай има две решения, всяко от които може да бъде обжалвано от заинтересуваната страна. При необжалване на някое от тези решения, то ще влезе в сила. Ако не бъде обжалвано решението по евентуалния иск и въззивният съд отмени решението по главния иск, заинтересуваната страна би могла да се защити само по пътя на отмяната по чл. 303 ГПК, ако е налице някое от предвидените там основания – напр. противоречие в двете решения по чл. 303, ал. 1, т. 4 ГПК. По същия начин стоят нещата и тогава, когато е налице кумулативно съединяване на искове, чиито предмети се намират помежду си в отношение на обусловеност. В този случай, ако се обжалва само решението по обуславящото правоотношение, но не и това по обусловеното, последното ще влезе в сила. При промяна в решението по обуславящото правоотношение във въззивна инстанция, след влизане в сила на въззивното решение, страната отново би могла да се защити само по пътя на извънредното производство за отмяна при наличието на някое от уредените в чл. 303, ал. 1 ГПК основания. Например - при предявен ревандикационен иск и насрещен евентуален иск за присъждане на обезщетение за подобренията, ако е подадена жалба само срещу решението за уважаване на ревандикационния иск, това, с което се присъжда обезщетението ще влезе в сила. Ако във въззивна инстанция се отмени решението по ревандикационния иск, поради влизане в сила на това за обезщетението, последното не може да се отменя от въззивния съд, въпреки че се оказва, че е осъдено да плати обезщетение за подобренията лице, което не е собственик на имота.  
### Подготвително заседание (чл. 267 ГПК). 
Съгласно чл. 267 ГПК и във въззивна инстанция се провежда закрито подготвително заседание. На него се разрешават следните въпроси: 

Въззивният съд прави собствена (повторна) проверка за допустимост  на въззивната жалба/и. Това се прави, защото е възможно първоинстанционният съд да е допуснал грешка или пропуск. При извършването на тази проверка въззивният съд има същите правомощия, каквито има и първоинстанционният – чл. 267, ал. 1 ГПК препраща към чл. 262 ГПК.  

При констатация за редовност и допустимост на обжалването въззивният съд може да се произнесе и по направените от страните доказателствени искания (ако такива са направени и са допустими). В случай, че намери за необходимо да изслуша страните преди да се произнесе по техните доказателствени искания, въззивният съд може да отложи произнасянето си по този въпрос и за откритото съдебно заседание. Обикновено съдът ще процедира по посочения начин, когато в жалбата едновременно се твърди нищожност/недопустимост на решението и в условията на евентуалност се поддържа неправилност. В тези случаи, както и при вероятност обжалваното решение да е нищожно/недопустимо, допускането на доказателствени средства, които са релевантни по материалноправния спор е ненужно, защото делото е вероятно да бъде прекратено или върнато/препратено на съответния компетентен съд след прогласяване на нищожност или обезсилване на недопустимото решение. По този начин съдът ще процедира и при направени доказателствени искания от въззиваемия в отговора на въззивната жалба, за да предостави възможност на въззивника за становище по тяхната допустимост.  
### Открито съдебно заседание 
` `И във въззивна инстанция разглеждането на делото става в открито съдебно заседание с призоваване на страните. В чл. 273 ГПК законът предвижда, че относно неуредените за въззивното производство въпроси съответно приложение намират правилата за разглеждането на делото в първата инстанция. Това е следствие на обстоятелството, че и в първа, и във въззивна инстанция се разглежда материалноправният спор, т.е. двете инстанции извършват еднотипна дейност. Препращането е само по отношение на въпросите, които нямат изрична уредба в материята на въззивното производство.  

За това заседание страните трябва да са редовно призовани, като относно условията, при които може да бъде даден ход на делото важат правилата на чл. 142 ГПК във вр. чл. 273 ГПК. 

След като съдът даде ход на делото, той извършва повторна проверка за допустимост на въззивните жалби (чл. 268, ал. 3 препраща към чл. 267 ГПК), като отново намират съответно приложение правилата на чл. 262 ГПК. Особеното е, че ако тук се констатира неотстраним порок, актът с който ще бъде върната въззивната жалба няма да е разпореждане, а определение, доколкото се постановява от пълния съдебен състав. Това определение е обжалваемо като преграждащо – чл. 274, ал. 1 във вр. ал. 2 ГПК. 

Въззивният съд прави доклад на жалбите и отговорите. С т. 2 на ТР № 1/2013 г. на ОСГТК на ВКС изрично беше подчертано, че докладът на въззивния съд не повтаря този на първа инстанция, като това е така дори и в случаите, при които първоинстанционният съд не е направил доклад по делото (в нарушение на чл. 146 ГПК). Следователно, докладът на въззивния съд очертава предмета на делото във въззивното производство, като отразява това, което е посочено в жалбите и отговорите. Съгласно т. 1 и т. 2 на ТР № 1/2013 г. ОСГТК на ВКС, въззивният съд дължи служебна проверка за правилното приложение на императивна материалноправна разпоредба. Ако установи, че правната квалификация, дадена от първоинстанционният съд е неправилна, следва и служебно да даде указания на страните за необходимостта от ангажиране на доказателства, относно разпределението на доказателствената тежест. Например, първоинстанционният съд неправилно е приел, че ищецът претендира връщане на наетия имот поради изтичане на срока на договора за наем (като е отхвърлил иска, тъй като срокът не е изтекъл), а не връщане на имота поради разваляне на договора за наем с оглед на неизправност на наемателя. Поради това неправилно е приел, че е без значение фактите, свързани с това, дали ответникът точно е изпълнявал задълженията си по този договор, както и фактите, свързани с развалянето на договора, като не е указал на ищеца, че следва да установи фактите, пораждащи правото му да развали договора и действията по упражняване на това право. В този случай въззивният съд следва да даде тези указания на страните и да им предостави възможност за ангажиране на съответните доказателства. 

Въззивната инстанция не е ограничена от посоченото във въззивната жалба и когато следи служебно за интереса на някоя от страните по делото или за интереса на родените от брака ненавършили пълнолетие деца при произнасяне на мерките относно упражняването на родителските права, личните отношения, издръжката на децата и ползването на семейното жилище. Съгласно т. 2 на ТР № 1/2013 г. и въз основа на чл. 269, изр. 2 ГПК въззивният съд не следи служебно за допуснати от първата инстанция процесуални нарушения, включително и такива, които са допуснати при докладване на делото. В дадения по-горе пример това означава, че ако първоинстанционният съд правилно е квалифицира иска, но е дал общи указания на страните, че всяка трябва да докаже фактите, които са благоприятни за нея, въззивният съд няма да дава нови указания и да предоставя възможност за ангажиране на доказателства, ако страната, която не е доказала факта поради допуснатото нарушение, не се е позовала на него във въззивната жалба. Следователно, за да предприеме действия по отстраняване на такива нарушения, въззивният съд трябва да е сезиран с тях в жалбата/отговора на жалбата. Ако има позоваване на такива нарушения, въззивният съд дължи даване на указания до страните относно възможността да предприемат тези процесуални действия по посочване на относими за делото доказателства, които са пропуснали да извършат в първата инстанция поради отсъствие, непълнота или неточност на доклада и дадените указания.  

В случай че съдът не се е произнесъл по доказателствените искания на страните със своето подготвително определение той трябва да се произнесе и по тях. Той следва да прецени тяхната допустимост съгласно посочените вече критерии при обсъждането на въззивната жалба и отговора. Следователно, ще се допуснат факти/доказателствени средства, посочени във въззивната жалба/отговора, когато са новооткрити/нововъзникнали. Ще се допуснат и такива факти, които страните не са посочили в първа инстанция поради допуснати процесуални нарушения на първоинстанционния съд – чл. 266, ал. 3 ГПК, но само когато страната се е позовала на процесуалното нарушение – напр. в жалбата е посочила, че е посочила доказателствени средства, но първоинстанционният съд незаконосъобразно не ги е допуснал и събрал. Съгласно т. 3 на ТР № 1/2013 г. се прие, че въззивният съд е длъжен да събере доказателствата, които се събират служебно от съда /експертиза, оглед, освидетелстване/, само ако е въведено оплакване за допуснато от първата инстанция процесуално нарушение, от което може да се направи извод, че делото е останало неизяснено от фактическа страна, или за необоснованост на фактическите изводи, поставени в основата на първоинстанционното решение, или ако тези доказателства са необходими за служебно прилагане на императивна материалноправна норма. Относно възможността на страните по време на разглеждането на въззивното производство да сочат нови факти и доказателствени средства и да предприемат нападателни или отбранителни средства вж. следващата точка. 

След като се произнесе по доказателствените искания на страните с определение, въззивният съд пристъпва към тяхното събиране, т.е. към съдебното дирене. За съдебното дирене се прилагат правилата, които важат в първоинстанционното производство, като делото може да бъде отложено - чл. 268, ал. 2 ГПК.  След събирането на доказателставата, съдът слага край на съдебното дирене и провежда устни състезания. 
### Допустими/недопустими процесуални действия във въззивното производство 
Посочване на нови факти и доказателства във въззивна инстанция – чл. 266 ГПК. Правилото, въведено в чл. 266, ал. 1 ГПК е, че във въззивното производство страните не могат да твърдят нови обстоятелства, да сочат и представят доказателства, които са могли да посочат и представят в срок в първоинстанционното производство. Това очертава въззивното обжалване по действащия ГПК като ограничено. 

Съгласно чл. 266, ал. 2, т. 1 ГПК във въззивна инстанция е допустимо посочването на нови факти и доказателствени средства до приключване на съдебното дирене във въззивна инстанция, когато са налице следните условия: 

Новооткрити факти – това са факти, които са възникнали преди подаване на въззивната жалба/отговора на въззивната жалба, но страните не са могли да ги посочат в тези процесуални документи по обективни причини – не са знаели за тях, въпреки полагането на дължимата грижа – чл. 266, ал. 2, т. 1 ГПК. Когато страните са могли да ги посочат в жалбата/отговора при полагане на такава грижа, но виновно (вкл. небрежност) не са направили това, тогава правото им да ги посочат в делото е преклудирано. Допустимо е и посочването/представянето на доказателствени средства за такива факти. Допустимостта на тези факти/доказателствени средства изисква доказване на обективните причини, които са попречили на страната да ги наведе по-рано в делото. 

Нововъзникнали факти – това са правно или доказателствено релевантни за спорното право факти, които са възникнали след подаването на въззивната жалба, респ. на отговора на въззивната жалба (или изтичането на срока за подаване на отговор)- чл. 266, ал. 2, т. 2 ГПК. Тези факти не са включени в жалбата/отговора по обективни причини, тъй като са настъпили след тяхното подаване/изтичане на срока за отговор. Допустимо е и посочването/представянето на доказателствени средства за тези нови факти. 

Нови доказателствени средства – допустими са и доказателствени средства относно факти, които вече са посочени в делото (в първа инстанция или в жалбата/отговора), когато самите доказателствени средства са новооткрити или новосъздадени, съответно – с които страната по обективни причини не е успяла да се снабди и представи по-рано по делото - до подаването на жалбата/отговора.  

Крайният момент за посочване на нови факти/доказателствени средства е приключване на съдебното дирене във въззивна инстанция. 
### Недопустимост на нови нападателни средства 
Недопустими във въззивна инстанция са всички действия, които включват предявяването на нови искове, защото това би нарушило императивните правила за инстанционността. Единственото изключение в това отношение е уредено изрично в брачния процес – чл. 322 ГПК. Недопустимо е изменение на иска (освен ако не се изразява само в десезиране – оттегляне/отказ с един от обективно или субективно съединените искове). Недопустими са всички форми на последващо обективно съединяване на искове. Недопустимо е и предявяването на искове от или срещу нови страни (включително и главното встъпване), както и встъпването/привличането на подпомагащи страни. Поради това е недопустимо и встъпването/привличането на приобретателя на спорно право. Заместването на прехвърлителя от приобретателя по реда на чл. 226, ал. 2 ГПК обаче може да стане и във въззивна инстанция, защото няма въведено ограничение в закона, а и приобретателят очевидно е бил конституиран като подпомагаща страна в процеса в съответните срокове пред първата инстанция.  
### Режим на отбранителните средства (възраженията) 
Правилото е, че ответникът не може да въвежда нови възражения във въззивна инстанция, тъй като правото му да сочи възражения се преклудира с изтичането на срока за отговор на исковата молба – чл. 133 ГПК и т. 4 на ТР № 1/2013 г. Това се отнася и за възраженията за погасителна и придобивна давност. По изключение тези възражения могат да се въведат за първи път пред въззивната инстанция, само ако страната поради нарушаване на съдопроизводствените правила, не е могла да ги наведе в първа инстанция – напр. ответникът е бил представляван от особен представител в първа инстанция, въпреки че не са били налице условията за това. Това нарушение трябва да е посочено във въззивната жалба, за да се приеме за допустимо посочването на възражението в тази инстанция. 

Недопустимо е предявяването на възражение за прихващане и за право на задържане, когато насрещното право на ответника е спорно. В този случай по това право на ответника ще се формира СПН – чл. 298, ал. 4 ГПК, поради което не може да се пропуска първата инстанция, а следва да се заяви в срока за отговор на исковата молба. Допустимо във въззивна инстанция съгласно т. 4 на ТР № 12013 г. е  възражението за прихващане с насрещно ликвидно вземане на ответника (установено във влязло в сила решение или заповед за изпълнение), ако се прави едновременно с материалноправното изявление за компенсация. Съгласно същата точка е допустимо и възражението за право на задържане по отношение на насрещно ликвидно вземане на ответника (установено по основание и размер с влязло в сила решение или с влязла в сила заповед за изпълнение), а също и когато възражението за задържане се предявява като акцесорно към предявения от ответника насрещен иск за неговото вземане.  

Допустимо е извършването на разпоредителни процесуални действия с правото на иск – оттегляне или отказ на иска. Следва да се различава от оттегляне или отказ от въззивна жалба, защото тези действия се различават по предмет и последици помежду си.  

Допустимо е оспорването на представен във въззивното производство документ по реда на чл. 193-194 ГПК, като и в този случай оспорването трябва да се направи с отговора на съответното съдопроизводствено действие, с което документът е представен, а когато е представен в открито съдебно заседание – в същото съдебно заседание. В този случай по истинността/неистинността на документа не се формира СПН, а има значение само в образуваното производство.
## **Решения по жалбата.**
Въззивният съд постановява решение, когато се произнася по основателността на въззивната жалба. При това съдът извършва първо проверка за нищожност на решението, след това за недопустимост, а при констатация, че решението е валидно и допустимо – решава спора по същество. Важно е да се обърне внимание на това, че при валидно и допустимо първоинстанционно решение въззивният съд винаги сам решава материалноправния спор – никога не връща делото в първа инстанция. До връщане може да се стигне само при нищожност или недопустимост на първоинстанционното решение. 
### При нищожно първоинстанционно решение 
Проверката за нищожност се извършва служебно и в необжалваната част от решението – чл. 269, изр. 1 ГПК. Ако установи, че обжалваното първоинстанционно решение е нищожно, въззивна инстанция постановява решение, с което прогласява нищожността на обжалваното първоинстанционно решение. В зависимост от основанието за нищожност ВС може да върне делото на първа инстанция за постановяване на валидно решение (когато ищецът има право на иск), или да прекрати цялото производство (вж. въпроса за порочните съдебни решения).  
### При недопустимо първоинстанционно решение 
Ако решението е валидно, въззивният съд преминава към проверка за неговата допустимост. Тази проверка отново се извършва служебно, но само в обжалваната част от решението – чл. 269, изр. 1 ГПК.  

Ако обжалваното първоинстанционно решение е недопустимо, въззивният съд с решение го обезсилва и разпорежда относно движението на делото съобразно порока – връща, препраща/задържа, прекратява делото (вж. въпроса за порочните съдебни решения).  
### Решение по материалноправния спор (разглеждане на спора по същество) 
Ако прецени, че обжалваното решение е валидно и допустимо, ВС пристъпва към решаване на спора по същество - чл. 271, ал. 1, изр. 1 ГПК. В този случай въззивният съд е ограничен от посоченото във въззивната жалба – чл. 269, изр. 2 ГПК, като важи изложеното по-горе по отношение на служебното му задължение за прилагане на императивна материалноправна норма.  

Въззивният съд вече следва да е отстранил допуснатите процесуални нарушения, когато такива са били посочени във въззивната жалба, съответно – да е събрал допуснатите доказателствени средства. Въззивният съд прави собствени фактически изводи в тези параметри, които са очертани от страните във въззивната жалба/отговора на въззивната жалба – само по отношение на тези фактически констатации на първа инстанция, които са оспорени в посочените процесуални документи, като преценява както събраните в първата, така и събраните във въззина инстанция доказателствени средства. При отхвърляне на главното възражение на ответника, което е било уважено от първа инстанция, въззивният съд следва да разгледа останалите евентуални възражения на ответника (положението е аналогично с това при евентуалното ОСИ).  

Решението на ВС трябва да се мотивира, като предоставената в чл. 272 ГПК възможност на въззивния съд да препрати към мотивите на първата инстанция не означава, че не следва да изложи собствени съображения защо споделя изводите на първата инстанция. Въззивният съд не може изцяло да препрати към мотивите на първоинстанционния съд.   3.2. Възможно е решението на въззивния съд да е същото като това на първа инстанция. В този случай въззивния съд потвърждава решението на първоинстанционния, което означава, че го възприема като свое – именно това е решението, което ще породи правни последици.  

Когато решението на въззивния съд е напълно различно от това на първа инстанция, тогава въззивният съд отменя решението на първа и едновременно с това постановява свое. Въззивният съд може да отмени само решението в обжалваната част. В необжалваната част не може да го отменя, дори да стигне до извод, че то в тази част е неправилно. Това е така поради забраната за влошаване на положението на обжалващия – чл. 271, ал. 1 ГПК.  

Ако се отмени решението по главния иск, когато първа инстанция не се е произнесла по евентуалния, се възстановява висящността на евентуалния иск и въззивния съд дължи решение по евентуалния иск (вж. изложеното по-горе относно предмета на въззивното производство).  
### Изпълнителна сила на осъдителните въззивни решения 
Съгласно чл. 404, т. 1 ГПК невлезлите в сила осъдителни решения на въззивните съдилища са изпълнителни основания. Съответно в чл. 282, ал. 1 ГПК е предвидено, че подадената срещу осъдителното решение на въззивния съд касационна жалба не спира изпълнението му.  Кое решение на въззивния съд е осъдително?  

Осъдително решение на въззивния съд е това, с което той е потвърдил първоинстанционното осъдително решение. В този случай самото решение съдържателно се формира от два акта – осъдителния диспозитив на първоинстанционното решение (тъй като при потвърждаване той не се възпроизвежда в диспозитива на въззивното решение) и решението на въззивния съд, с което потвърждава първоинстанционното осъдително решение (възприема го като свое). Решението, което поражда правни последици е само едно – това на въззивния съд, затова то поражда правни последици, вкл. изпълнителна сила.  

Решение на въззивния съд, с което той е отменил решението на първоинстанционния съд и е уважил осъдителния иск – тук въззивния съд е постановил собствен осъдителен диспозитив, който поражда изпълнителната сила.  

Решението на въззивния съд, с което частично е потвърдено осъдително решение на първа инстанция (напр. потвърдил е решението за уважаване на иска за присъждане на възнаграждение по договор за изработка до 5 000 лв.) и частта от решението на въззивния съд, с което, след като е отменил частично решението на първа инстанция (за отхвърляне на същия иск до претендирания размер от 12 000 лв.), е постановил свой осъдителен диспозитив (за осъждане на ответника да плати и сумата от 7 000 лв. – т.е. тук се осъжда ответникът за пълния размер по иска от 12 000 лв.). Решението е едно и е на въззивна инстанция. 

Не подлежи на принудително изпълнение невлязлото в сила решение на въззивния съд в частта за разноските, тъй като то има характер на определение, което не е предварително изпълняемо. 
### Спиране на изпълнението на обжалвано въззивно решение 
При подадена касационна жалба срещу осъдителното въззивно решение, касаторът може да иска спиране на изпълнението на въззивното решение по реда на чл. 282, ал. 2–6 ГПК. Спирането се постановява от състав на ВКС с определение, което не подлежи на обжалване – т. 1 на ТР№ 2/2012 г. на ОСГТК на ВКС. Спирането на изпълнението става срещу представяне на надлежно обезпечение от обжалващия (чл. 282, ал. 2), което по решения за парични притезания е в размер на присъдената сума; по решения относно вещни права в размер на обжалваемия интерес. Когато обжалваното решение присъжда други права, размерът на обезпечението се определя по преценка на ВКС - чл. 282, ал. 3. В т.1 от ТР №6/2015 г. на ОСГТК на ВКС се прие, че присъдената сума е равна на размера на предявените и уважени искове по главните и акцесорните вземания. В ТР №7/2012 г. беше прието, че обжалваемия интерес съответства на цената на иска, като размерът на дължимото обезпечение се определя въз основа на данъчната оценка на имота, а ако няма такава – на пазарната цена на вещното право, определена към датата на предявяване на иска пред първоинстанционния съд.  

Съгласно чл. 282, ал. 4 ГПК, когато обезпечението е дадено във връзка с изпълнение на решение относно вещни права върху недвижими имоти или движими вещи, то не се освобождава, а се задържа, ако носителят на вземането в двуседмичен срок от отхвърлянето на касационната жалба предяви иск за обезщетяване на вредите, които са му причинени от спиране на изпълнението.  

Ако искът бъде отхвърлен, принудителното изпълнение се прекратява, защото с влязло в сила решение е установено несъществуването на изпълняемото право. 

Ако изпълнението не е било спряно, като от ответника е събрана сумата, а впоследствие искът бъде отхвърлен, съгласно чл. 282, ал. 6 ГПК приложение ще намери чл. 245, ал. 3 ГПК, като ответникът ще има право на обратен изпълнителен лист - за връщане на сумите или вещите, получени въз основа на неоснователното принудително изпълнение ведно със събраните такси и разноски в изпълнителното производство. Според чл. 282, ал. 5, в случай на отхвърляне на иска с влязло в сила решение или на прекратяване на производството по него, съдът служебно постановява освобождаване на даденото обезпечение.


