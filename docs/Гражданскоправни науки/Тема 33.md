# **Реални обезпечения - обща характеристика. Залог в гражданското право. Залог в търговското право. Особен залог. Договорна ипотека. Специализация. Сключване.Форма. Вписване. Законна ипотека. Вписване. Действие.**
## **Обща характеристика**
При тях определено имущество се отрежда като гаранция за изпълнението на дълга. Кредиторът има възможност да насочи принудителното изпълнение върху определеното имущество, независимо на кого принадлежи то, като се удовлетвори по предпочитане от получената цена.

Реални обезпечения са:

Залог на движими вещи и други имущества;

Ипотека на недвижими имоти и кораби

В чл. 152 ЗЗД има обща забрана за фидуциарно обезпечаване: „Съглашение, с което се уговаря предварително, че ако задължението не бъде изпълнено, кредиторът ще стане собственик на вещта, както и всяко друго съглашение, с което се уговаря предварително начин за удовлетворение на кредитора, различен от този, който е предвиден в закона, е недействително.”

Особено значение за вещните обезпечения имат привилегиите. Те придават на известни вземания правото да бъда удвлетворени по предпочитание от ценат, добита при принудително изпълнение било върху някоя вещ на длъжника, било върху друго каквото и да е негово имуществено право (кожуха)
## **Залог в гражданското право** 
### Обща характеристика
Терминът залог има поне три значения: на ЮФ – най-често договор; на правото, което този факт поражда; и на предмет на правото. Залогът е обезпечение на вземане с определено имуществено благо (с изключение на недв.имот), което по принцип се предава на кредитора и върху което той може да насочи принудително изпълнение, независимо чия собственост е и независимо от несеквестируемостта му, и да се удовлетвори по предпочитание от получената цена. При изпълнение или погасяване на обезпечения дълг по друг начин, кредиторът дължи връщане на полученото благо. Залогът е реално обезпечение срещу неплатежоспособността на длъжника.

Като субективно право залогът се характеризира с няколко особености: 1. Спорно е дали е вещно право, дори и при залог на вещ има само някои признаци. Не е чисто ОП, защото няма престация. Съдържа преобразуващ елемент (но има и притезание в защита на държането). За Конов залогът върху вещи е вещно право. 2. Има акцесорен характер – предполага съществуването на действително обезпечено вземане. С погасяването на главния дълг отпада и заложното право – чл. 150 „Залогът и ипотеката следват обезпеченото вземане при прехвърлянето му и се погасяват, ако то се погаси“. Залогът следва вземането при прехвърлянето и залагането му. При заместване в дълг залогът, даден от първоначалния длъжник, се запазва. Тъй като залог може обезпечава чуждо задължение, отговорността на залогодателя зависи от отговорността на длъжника. Възраженията на главния длъжник са на разположение на залогодателя – чл. 151 „Ако залогът или ипотеката обезпечават чуждо задължение, собственикът на заложената вещ или на ипотекирания имот може да противопостави на кредитора всички възражения, с които разполага длъжникът, както и да иска прихващания с вземания, които длъжникът има срещу кредитора“. 3. Възниква отношение между кредитора (залогоприемател) и залогодателя (притежател на имуществото). По начало е едностранно ПО-е.
### Видове залози. 
В зависимост от вида на юридическия факт залогът е:

Договорен;

Законен – урежда се само по ТП – чл. 357, чл. 375 и др. ТЗ.

Съдебен – за обезпечение пред съд – чл. 180-182 ЗЗД „Когато законът постановява да се представи обезпечение пред съд, обезпечението може да бъде залог на парична сума или на държавни ценни книжа или ипотека“. Съдебният залог се учредява чрез едностранен акт на залогодателя – влагане на предмета на залога в банка – чл. 181, ал. 1. Предмет може да бъде парична сума или държавни ЦК. Стойността на ЦК се пресмята с 20 на сто под пазарната им цена. Залогът на парична сума е залог върху вземане, а на ЦК има реален характер. Заложените пари или ЦК се връщат на залогодателя по нареждане на съда, пред който е представено обезпечението – чл. 181, ал. 3.

Според вида на имуществото, върху което се учредява бива: залог върху вещи; върху вземания; върху други права (на дялове, на индустриална собственост); залог върху съвкупности (предприятия).

По ФС: с предаване – реален залог; без предаване – формален.
### Залог върху вещи.
Договорът за залог е договор, с който залогодателят предава на залогоприемателя една вещ като обезпечение на едно вземане на залогоприемателя, която залогоприемателят може да държи, а в случай на неизпълнение на обезпеченото вземане – да се удовлетвори по предпочитание от цената й при публична продан. Общите правила на залога върху вещи са в чл. 149-161 ЗЗД.

Договорът за залог поражда задължения само за едната страна, а именно за заложния кредитор. Затова е едностранен договор. Според Конов не това е причината този договор да е едностранен, а това, че от облигационна гл.т. ефектът на обезпечителния договор е да учреди едно не облигационно право, а право на предпочитание при принудително изпълнение. Ако от допълнителен ЮФ възникне вземане в полза на заложния кредитор, залогът ще се трансформира в несъвършен двустранен договор. Дали ще има възмезден или безвъзмезден характер зависи от отношенията по главното ПО – Конов обезпеченията са възмездни, не са акт на щедрост. Това е реален договор, необходимо е  предаване на  вещта. Има каузален, обезпечителен и акцесорен характер.

Страни по договора са залогодателят и залогоприемателя. Залогодател е лицето, което дава своя вещ за обезпечение на кредитора. Той по правило е собственик на вещта. Възможно е  обаче да се заложи и чужда вещ. В такъв случай залогоприемателя няма да придобие заложното прави въз основа на договора за залог. Той ще придобие заложното право по чл. 78 ЗС, ако са налице предпоставките за това.

Залогодател може да е както длъжника по главното вземане, така и трето лице – чл. 149, ал. 2 „Залог и ипотека могат да бъдат учредени както за свое, така и за чуждо задължение.“ Необходимо е залогодателят да е дееспособен и да може да се разпорежда с вещта. Залог от недееспособен за обезпечаване на свое задължение ще е валиден, ако са налице условията по чл. 129 СК, ал. 1 „Всеки от родителите може сам да представлява малолетното си дете и да дава съгласие за правните действия на непълнолетното си дете в негов интерес.“ и чл. 130, ал. 3 СК „Извършването на действия на разпореждане с недвижими имоти, с движими вещи чрез формална сделка и с влогове, както и с ценни книги, принадлежащи на детето, се допуска с разрешение на районния съд по настоящия му адрес, ако разпореждането не противоречи на интереса на детето“. Недееспособен може да заложи своя вещ за обезпечение на чужд дълг само по изключение – чл. 130, ал. 4 СК „Дарение, отказ от права, даване на заем и обезпечаване на чужди задължения от ненавършило пълнолетие дете са нищожни. По изключение обезпечаване на чужди задължения чрез залог или ипотека може да се извърши по реда на ал. 3 при нужда или очевидна полза за детето или при извънредни нужди на семейството“. 

Залог може да се направи от представител на дееспособно лице, стига то да е облечено в разпоредителна власт. 

Залогоприемателят е кредитор по друго, главно вземане, което залогът обезпечава. Неговият представител трябва да има способността да получава плащане.  

Фактически състав. За да бъде сключен договор за залог е необходимо съгласието на страните и предаване на вещта. Когато залогът се дава от трето лице, не е необходимо одобрението на главния длъжник. Договорът за залог може да бъде  с модалитети – условие или срок. Самият договор може да бъде сключен преди, едновременно или след главния договор. Ако е сключен преди, той поражда действие след възникване на главното задължение.

Не се изисква форма за действителност – договорът е реален. Договорът може да е сключен и устно или чрез конклудентни действия. Има изисквания за доказването му – когато е на стойност по-голяма от 5000 лева, той не може да се докаже със свидетелски показания – чл. 164 ГПК „(1) Свидетелски показания се допускат във всички случаи, освен ако се отнася за: установяване на обстоятелства, за доказването на които закон изисква писмен акт, както и за установяване на договори на стойност, по-голяма от 5000 лв., освен ако са сключени между съпрузи или роднини по права линия, по съребрена линия до четвърта степен и по сватовство до втора степен включително“. Има и специално правило за действие на договора спрямо трети лица – чл. 156, ал. 2 ЗЗД „Когато обезпеченото вземане е по-голямо от 5 лева, залогът не може да се противопостави на трети лица, ако няма писмен документ с достоверна дата, съдържащ означение на вещите и на вземането“. Изискването за писмен документ с достоверна дата е направено във връзка с чл. 78 ЗС  и чл. 450-452 ГПК. Целта е да се осуети оригинерното придобиване на вещта. Такъв документ може да разреши и конкуренцията между права на залогоприемателя и останалите кредитори на залогодателя, които са запорирали вещта или са учредили залог върху нея чл. 153 „Ако върху една вещ има няколко залога или ипотеки, кредиторите се удовлетворяват предпочтително по реда, по който са учредени залозите и ипотеките, макар и обезпеченото вземане да не е било възникнало при учредяването им“.

За да може залогът да се противопостави на третите лица, той трябва да бъде индивидуализиран. Това се прави чрез специален опис, който също трябва да има достоверна дата и трябва да се приложи към документа за залога. Самото вземане също трябва да бъде индивидуализирано. 

Фактическият състав на залога включва и предаване на вещта чл. 156 „Договорът за залог е действителен само ако заложената вещ бъде предадена…“ Според Калайджиев липсата на предаване не прави залога недействителен, но го оставя с незавършен фактически състав. Тази хипотеза може да се разглежда като предварителен договор за залог. Според Конов Предварителният договор е неприложим и към обезпечителните сделки – поръчителство, залог, ипотека. Предварителният договор за обезпечителна сделка е невалиден, в смисъл, че неговото принудително изпълнение по чл. 19, ал. 3 е изключено, дори и там, където изискваната от закона форма е по-тежка от частна писмена.

Предаването на вещта и уреждането на залога като реален договор предизвиква някои неудобства за страните. Най-малкото вещта бива извадена от обръщение и длъжникът не може да се ползва от нея. За кредиторът пък възниква задължението да я пази. Самото предаване може да предхожда, да съпътства или да следва по време съгласието за договор за залог. Ако двата елемента се разминават, залогът се смята за сключен в по-късния момент. 

Предаването е действие, при което едно лице губи фактическата власт върху вещта, докато в същото време друго лице установява фактическа власт върху нея. Предаването трябва да бъде извършено по начин, който информира третите лица за промяната в упражняването на фактическата власт. Новият държател може да е както кредиторът, така и трето лице. Предаването може да се извърши чрез реално връчване на вещта. Ако кредиторът е държал вещта на друго основание, достатъчно е съгласието  фактическата власт вече да се упражнява на новото основание (например досега е бил наемател). Залогът може да се сключи и с предаване на ключовете или документа, материализиращ правото на разпореждане (коносамент) с вещта.

Предаването следва да установява залогоприемателя като единствен държател на вещта. Залогодателят може да предаде вещта на трето лице, определено от залогоприемателя. Това трето лице не е страна по договора, а представител или влогоприемател. 

Залогът може да има по правило само движими вещи. Те трябва да са в гражданско обръщение, но няма значение дали са заместими или не, или дали са потребими или не. Благородни метали и чужда валута може да се залагат при спазване на нормативно установените изисквания за това. Залогът на пари по правило е залог на вземане. Могат да се залагат и идеални части от движими вещи. Съвкупност от вещи обаче не подлежи на залагане по нашия ЗЗД. Залогът на бъдеща вещ е действителен, но поражда действие от възникването на вещта. Могат да се залагат и относително несеквестируеми вещи, защото с учредяването на залог самата несеквестируемост пада чл. 445, ал. 1 ГПК. Допустимо е и залагането на несобствени вещи. Както вече се спомена, в такъв случай обаче заложното право ще възникне при спазване условията на чл. 78 ЗС. Самото придобиване на заложно право не погасява правото на собственост. Разпоредбата на чл. 78 е дублирана в чл. 202, ал. 2 ЗЗД „Това право не може да се упражни във вреда на кредиторите на купувача, наложили запор върху вещта или получили същата в залог, без да знаят, че цената не е платена.“ Залогоприемателят, който е получил държането на движима вещ, без да знае, че залогодателят не е платил цената й, придобива заложното право, дори и продажбата да бъде развалена. 

Залогът върху една вещ обхваща и нейните принадлежности, ако те са били предадени. За принадлежности чл. 98 ЗС. Залогът обхваща прираста и естествените плодове. Гражданските по правило не се обхващат, освен при уговорка за това чл. 164.  

Залогът поражда действие само при наличие на други, главно вземане, което се обезпечава със заложното право. Това главно вземане не е част от ФС на договора за залог. То само обуславя действието му. Главното вземане е conditio isuris. То трябва да съществува и да е действително. То може да е с модалитет или да е бъдещо. При обезпечаване на бъдещо вземане, залогът поражда действие от възникването на това вземане. Ако обаче преди възникването на това ПО са били учредени други залози, те запазват реда си. Главното вземане може да има непаричен характер. 

Няма пречка да се учреди залог върху вече заложена вещ. Достатъчно е наличието на съгласие между залогодателя и залогоприемателя за това. Изискването за предаване на вещта създава обаче определени трудности. Залогоприемателят трябва да се съгласи да упражнява фактическа власт и за новия залогоприемател. Може вещта да се предаде и на трето лице, което да упражнява фактическа власт от името на двамата залогоприематели. Когато върху една вещ са учредени няколко заложни права, техния ред се определя от момента на възникването на всяко едно от тях Ако главното вземане е на стойност над 5 лв., залогът, чиято достоверна дата е по-ранна, е противопоставим на останалите залози (чл. 156, ал. 2). Залогоприемателят не може да придобие собственост по силата на договор за залог. Чл. 152 „Съглашение, с което се уговаря предварително, че ако задължението не бъде изпълнено, кредиторът ще стане собственик на вещта, както и всяко друго съглашение, с което се уговаря предварително начин за удовлетворение на кредитора, различен от този, който е предвиден в закона, е недействително“.

Съдържание на заложното право. Заложното право включва правото да се държи вещта и правото на предпочтително удовлетворение от цената й. Заложното право осигурява на заложния кредитор възможност да упражнява фактическа власт върху вещта чл. 157 „Кредиторът има право да държи заложената вещ, докато обезпеченото вземане бъде погасено изцяло.“ Възможността да се държи веща е неделима. Ако дългът се раздели между наследниците на длъжника и някои от тях погасят своята част, залогоприемателят продължава да държи цялата вещ, докато не се погаси целия дълг. Правото да се държи вещта има абсолютен характер. То може да бъде противопоставено не само на длъжника, но и на всяко трето лице. Залогоприемателят разполага с иска по чл. 76 ЗС „Владелецът или държателят, на когото е отнета чрез насилие или по скрит начин движима или недвижима вещ, може в шестмесечен срок да иска връщането й от лицето, което я е отнело. Това не изключва правото на лицето, което е отнело вещта, да предяви иска по предходния член“. Залогоприемателят може да иска връщане на вещта от лицето, което го е лишило от фактическа власт и с иска по чл. 157, ал. 3 ЗЗД „Ако бъде лишен от държането на вещта, той може да иска на основание на своя залог връщането й от лицето, у което тя се намира.“ Този иск може да се предяви както срещу трети лица, така и срещу залогодателя. В последния случай обаче залогоприемателя трябва да обори предположението по чл. 159 „Предполага се, че вещта е върната, ако се намира у длъжника“. Искът по чл. 157 е ограничен от действието на чл. 78 ЗС, защото заложният кредитор не може да противопостави правото си на третите добросъвестни лица, които са придобили вещта на възмездно правно основание. В случай, че върху вещта има няколко залога, петиторния иск по чл. 157 е на разположение на всеки залогоприемател. Право на залог с по-заден ред не може да се противопостави на право с по-преден ред.

Ако залогодателят със свое виновно поведение намали стойността на дадения залог, той губи преимуществото на срока (чл. 71 ЗЗД). В литературата като съдържание на заложното право се разглежда правото на предпочтително удовлетворение от цената на вещта. Тази възможност по същество е привилегия в изпълнителния процес.Тази привилегия е противопоставима и на третите лица, освен в хипотезата на чл. 78 ЗС. Това е право, но не и задължение на залогоприемателя. Той може да насочи принудителното изпълнение и върху друг обект от имуществото на залогодателя. Упражняването на привилегията е възможно само ако кредиторът не е изгубил фактическата власт над вещта чл. 159 „Кредиторът има право да се удовлетвори предпочтително от цената на заложената вещ чрез принудително изпълнение върху нея, само ако не я е върнал на длъжника. Предполага се, че вещта е върната, ако се намира у длъжника“. Ако заложената вещ се държи от трето лице, въпреки волята на заложния кредитор, той първо трябва да си върне държането с иска по чл. 157 и тогава да се удовлетвори.

Удовлетворяването от цената на вещта може да се извърши, като залогоприемателя осъди длъжника за обезпеченото със залога свое изискуемо вземане, снабди се с изпълнителен лист вуз основа на съдебно решение и насочи принудително изпълнение срещу вещта. Ако залогът е даден от трето лице, изпълнителният лист срещу главния длъжник има сила и срещу него чл. 429, ал. 3 ГПК. По чл. 418 ГПК може да се иска и издаване на заповед за незабавно изпълнение, ако обезпеченото вземане е парично или за него е уговорена парична неустойка.

Чл. 152 поставя и две забрани: 

„Съглашение, с което се уговаря предварително, че ако задължението не бъде изпълнено, кредиторът ще стане собственик на вещта,“

„… както и всяко друго съглашение, с което се уговаря предварително начин за удовлетворение на кредитора, различен от този, който е предвиден в закона, е недействително.“

Тази норма е императивна и по закон отклонения от нея не са възможни. Това правило е дублирано и в чл. 209 ЗЗД „Продажбата с уговорка за изкупуване е недействителна“. Забраната на чл. 152 се отнася само до съглашения, които се сключват преди или едновременно със сделката, от която възниква главното вземане. Би трябвало с даване вместо изпълнение на по-късен етап да се дерогира правилото на чл. 152. На общо основание чл. 152 намира приложение и в търговското право. Според Калайджиев в ТЗ трябва изрично да се предвиди, че чл. 152 не намира приложение, защото и сега има норми, които му противоречат и те гарантират по-ефективен и по-евтин кредит в търговията. Такива норми са: чл. 333 ТЗ „Продажбата с уговорка за изкупуване трябва да бъде в писмена форма и да определя срока, в който правото на изкупуване може да бъде упражнено. След изтичането на срока правото на изкупуване се погасява.“; чл. 311 и 313 ТЗ както и чл. 37 от ЗОЗ. Страните според Калайджиев трябва да могат да се отклоняват от нормата на чл. 152 не само при търговски отношения, но и при нетърговски отношения със стопански характер. Чл. 152 не се прилага за договори за финансово обезпечение. 

Удовлетворението на залогоприемателя се предоставя от извършването на публична продан. Купувачът по продажбата става собственик на вещта, дори и тя да не принадлежи на залогодателя. Добросъвестността на купувача е ирелевантна чл. 482, ал. 2 ГПК. В публичната продан може да участва и залогоприемателя, на него вещта може да бъде възложена вместо плащане. С продажбата се погасяват всички заложни права и друг тежести върху вещта. Ако получената от продажбата сума е недостатъчна за удовлетворяване на всички кредитори, съдебният изпълнител извършва разпределени в съответствие с реда на вземанията. Залогоприемателят се удовлетворява с предпочитание от получената сума. Привилегията на заложния кредитор е трета по реда на чл. 136, ал. 1, т. 3. Той се удовлетворява преди хирографарните кредитори и кредиторите с привилегия с по-заден ред. Ако върху вещта има учредени няколко залога, кредиторите се удовлетворяват по реда на учредяването на залозите чл. 153.

Когато заложената вещ погине, повреди се или бъде отчуждена, кредиторът може по право да се удовлетвори от застрахователната сума или дължимото обезщетение, като запазва реда на привилегията си чл. 154 „Ако заложените или ипотекирани вещи погинат или се повредят, или бъдат отчуждени за държавни или общински нужди, заложният и ипотекарният кредитори имат право на предпочтително удовлетворение от застрахователната сума или от дължимото обезщетение съобразно с реда на предпочитане, който са имали първоначалните им вземания. Обаче плащането, направено на собственика, е действително, ако заложният или ипотекарният кредитор е бил предупреден за него от застрахователя или от лицето, което дължи обезщетението, и в тримесечен срок не се е противопоставил“.

Заложното право осигурява кредитора за присъединените върху главното задължение лихви, лихвите, изтекли след започване на принудителното изпълнение, лихвите за годината, която предхожда, разноските по събиране на вземането и вредите. 

Заложното право не дава право на залогоприемателя да иска от залогодателя да му плати главното вземане.

С особена привилегия и то първа по ред, се ползва заложното право в производството по несъстоятелност чл. 722 ТЗ „При извършване на разпределение на осребреното имущество вземанията се изплащат в следния ред: 1. вземания, обезпечени със залог или ипотека, или запор или възбрана, вписани по реда на ЗОЗ - от получената сума при реализацията на обезпечението;“

Същност на заложното право. Заложното право има акцесорен характер. То не може да възникне преди да възникне главното вземане. Ако правният акт, от който произтича главното вземане е недействителен, недействителен е и залогът. Обемът на главното вземане е горната граница на получената по принудителното изпълнение сума. Последващо намаление на вземане ползва залогодателя, а последващо увеличение на вземането се обезпечава със залога само ако отговорност за неизпълнение(лихви, вреди, разноски).

Прехвърлянето на главното вземане прехвърля цесионера и съпътващото го заложно право. 

Ако залогът е учреден от трето лице, то може да противопостави на кредитора всички възражения, с които разполага длъжника чл. 151 „Ако залогът или ипотеката обезпечават чуждо задължение, собственикът на заложената вещ или на ипотекирания имот може да противопостави на кредитора всички възражения, с които разполага длъжникът, както и да иска прихващания с вземания, които длъжникът има срещу кредитора“.  

Заложното право е неделимо. То обезпечава кредитора до изпълнение на цялото главно задължение. Залогодателят не може да иска да му бъде върната част от заложена вещ, дори и да е изпълнил частично задължението си. Ако задължението се раздели между наследници на длъжника, цялото задължение трябва да се погаси, за да се върне вещта чл. 150, ал. 2 „Ако задължението се раздели между наследниците на длъжника, залогът и ипотеката продължават да тежат за цялото задължение върху цялата вещ или върху всичките вещи дори когато те са поделени между наследниците.“ Ако един от наследниците плати цялото вземане, той не може да получи сам заложената вещ. Възможно е обаче страните да уговорят делимост на заложното право.  

Зависимостта между главното вземане и заложното право е еднопосочна. Недейтсвителността или погасяването на заложното право не се отразяват на главното вземане. То притежава известна самостоятелност и затова може да се погаси или прекрати преди главното вземане. 

Спори се дали заложното право е вещно или преобразуващо право. Според Калайджиев, тъй като заложното право осигурява на кредитора възможността да се държи вещта и тази възможност е абсолютна с вещен характер и може да бъде защитена с петиторен иск, заложното право е вещно. То дава право на особена привилегия, но тя се упражнява с осъдителен иск, а не с конститутивен, както при преобразуващите права. 

Задължения на залогоприемателя. Заложният кредитор не може да си служи с вещта осен при противна уговорка чл. 157, ал. 2 „Той няма право да си служи с нея, освен ако е уговорено противното.“ Той трябва да я пази с грижата на добрия стопанин. Ако има опасност заложената вещ да се развали кредиторът може да иска от районния съд разрешение тя да бъде продадена и сумата да бъде вложена в банка - чл. 158 „Ако има опасност заложената вещ да се развали, както кредиторът, така и залогодателят могат да искат от районния съд разрешение тя да бъде продадена и сумата да бъде вложена в банка за обезпечение на кредитора.“ Когато заложното право се прекрати, заложният кредитор трябва да върне вещта на длъжника заедно с нейните плодове. Ако залогоприемателят наруши някое от задълженията си причини вреди на залогодателя, последния има право на обезщетение. 

Възможно е в полза на кредитора да възникнат и права като последица от настъпването на допълнителен ЮФ. Когато кредиторът понесе разноски по запазването на вещта, той има вземане за тяхната стойност чл. 254 „Влогодателят е длъжен да заплати извънредните разноски за запазване на вещта, ако те са били необходими и неотложни, а когато влогът е безвъзмезден - и обикновените разноски. Той отговаря за вредите и особените разноски, причинени от скритите недостатъци на вложената вещ, ако влогоприемателят не ги е знаел“. Кредиторът може да търси и обезщетение за вредите и разноските, причинени от скрити недостатъци на вещта, за които не знаел.

Права на залогодателя, който не е длъжник. На първо място, той не е длъжен да изпълни главното вземане и отговаря ограничено, само до стойността на заложената вещ. Ако вещта погине, залогът се погасява. Залогодателят може да противопостави на кредитора всички възражения на длъжника. Той може и да прихваща с вземания на длъжника срещу кредитора чл. 151. Залогодателят, който е изпълнил, може да се суброгира в правата на кредитора, ако са налице условията по чл. 74. Суброгацията ще е както в правата на кредитора срещу длъжника, така и срещи лицата, които по-късно от учредяването на заложното му право са придобили от длъжника собствеността на други вещи, заложени или ипотекирани за същото вземане. Срещу поръчителите той встъпва до размера, в който би имал иск срещу тях, ако сам би бил поръчител чл. 155, ал. 2 „Същите права има и собственикът, който е заложил или ипотекирал своя вещ за чуждо задължение. Но в този случай той встъпва в правата на кредитора срещу поръчителите до размера, в който би имал иск срещу тях, ако сам би бил поръчител“.

Трето лице също може да встъпи в правата на кредитора в хипотезата на чл. 155, ал. 1 „Ако длъжникът е прехвърлил заложената или ипотекирана вещ на трето лице и приобретателят плати или претърпи принудително изпълнение, той встъпва в правата на удовлетворения кредитор срещу длъжника, срещу поръчителите и срещу лицата, които по-късно от него са придобили от длъжника собствеността на други вещи, заложени или ипотекирани за същото задължение.“ 

Заложното право се прехвърля с цесия, която трябва да бъде съпроводена с предаване на вещта на цесионера. При съгласие на цедентът и цесионерът, вещта може да остане и във фактическата власт на цедента. Ако вземането се прехвърли без заложното право, последното се погасява. Заложното право се прекратява и с прекратяване на главното вземане(изпълнение, прихващане, опрощаване, сливане, новация и т.н.) чл. 150 „Залогът и ипотеката следват обезпеченото вземане при прехвърлянето му и се погасяват, ако то се погаси.“ Заложното право може да се прекрати и без да се прекрати обезпеченото вземане – например при погиване на вещта. Страните могат и да се съгласят вещта да бъде освободена от заложна тежест. Залогоприемателят може да прекрати заложното право, като доброволно върне на залогодателя вещта чл. 159. Заложното право се прекратява и в хипотезата на чл. 78 ЗС. Залогът се погасява по давност с погасяването на главното вземане.
### Залог върху вземания. Залог върху ценни книги.
Изц. уч. Залог върху вземания – обезпечение на изпълнението с вземане на залогодателя към трето лице (заложен длъжник), което залогоприемателят може да събере, за да удовлетвори вземането си. Този залог наподобява поръчителството – кредиторът става титуляр на две права: 1. Главно вземане срещу залогодателя; 2. Залог върху вземането на залогодателя срещу заложния длъжник. По същността си е близък и до цесията, но няма прехвърлителен ефект. Правилата се съдържат в чл. 162-165 ЗЗД.

Този залог не е реален. Може да възникне само от договор – страни са залогодателят и заложният кредитор. Длъжникът на залогодателят по залаганото вземане не е страна по залога. Законът не изисква форма за действително, на има за противопоставимост – когато главното вземане е по-голямо от 5лв., договорът за залог трябва да бъде съставен като писмен документ с достоверна дата, съдържащ означения на заложеното и главното вземане, за да може да се противопостави на ТЛ-ца (чл. 162, изр. 2 във връзка с чл. 156, ал. 2). Договорът за залог на вземане, което се залага по реда на ЗОЗ, трябва да е писмен (отново се вписва в Централния регистър на ОЗ). Ако залаганото вземане е обезпечено с ипотека, залогът има действие за ипотекта само ако бъде отбелязан в книгите за вписвания – чл. 171 „Прехвърлянето и залагането на вземането, което е обезпечено с ипотека, встъпването в такова вземане и налагането на запор върху него, както и подновяването и заместването в задължение, обезпечено с ипотека, за да имат действие трябва да бъдат извършени в писмена форма с нотариална заверка на подписите и вписани в имотния регистър“. Когато се залага вземане, обезпечено с реален залог, необходимо или да се предаде на заложния кредитор или лицето, което държи заложената вещ, да се съгласи да я държи и за този кредитор.

Предмет на залога могат да бъдат само прехвърлими вземания (бъдещи, условни, срочни). Не могат да се залагат непрехвърлимите и естествените. Залогът поражда действие за длъжника по вземането и за ТЛ-ца, след като му бъде съобщено – чл. 162 „Могат да се залагат вземания, които могат да се прехвърлят. Договорът, с който се залага вземане, не може да се противопостави на трети лица, ако за залога не е съобщено на длъжника; когато обезпеченото вземане е по-голямо от 5 лв., прилага се и разпоредбата на чл. 156, ал. 2“. Съобщението може да бъде направено както от залогодателя, така и от кредитора. То е неформално изявление. По ЗОЗ съобщението трябва да бъде направено след вписване на залога – формално (писмено чл. 17, ал. 2).

Залогът върху вземания има действие между няколко групи лица:

Отношения между залогодателя и заложния длъжник. Залогодателят остава кредитор на заложния длъжник, но не може да иска и получи изпълнение. Разпореждания с вземането след съобщаването на длъжника нямат действие за заложния кредитор – чл. 135 относително недействителни са. върху Не може да се извърши опрощаване, новация, прихващане. Залогодателят има право да се грижи за запазване на вземането.

Отношения между залогодателя и заложния кредитор – сходни са с тези между цедент и цесионер. Залогодателят учредява в полза на заложния кредитор заложно право. Задължение на залогодателя е да предаде документите, с които се доказва вземането – чл. 163 „Залогодателят е длъжен да предаде на заложния кредитор документите, с които се доказва заложеното вземане, ако има такива“. Друго негово задължение е да съобщи на заложния длъжник за учредения залог.

Повече са задълженията на заложния кредитор – чл. 164, ал. 1 „Кредиторът, който има залог върху вземане, е длъжен да извършва всички действия, които са нужни, за да се запази то“ – грижа за запазването. Той е длъжен да събира лихвите на заложеното вземане, а когато то стане изискуемо – и главница (ал. 2 на чл. 164 ЗЗД). Заложното право е неделимо – длъжен е да събира цялото вземане – чл. 164, ал. 3 „Това, което кредиторът е събрал по силата на предшествуващата алинея, остава у него в залог. Ако е парична сума, тя се влага в банка за обезпечение на кредитора“. Задължението може да се изпълнява както извънсъдебно, така и съдебно. Заложният кредитор е активно легитимират на предяви иск за заложеното вземане – той е процесуален субституент. Заложният кредитор придобива право на залог върху вземането и върху акцесорните му права. Той може да се удовлетвори принудително от заложеното право. След като главното му задължение стане изискуемо той може да се снабди със заповед за изпълнение въз основа на договора за залог – чл. 160 ЗЗД. Той е привилегирован кредитор и присъединен по право взискател. ЗОЗ съдържа специални правила за отношенията между залогодателя и заложния кредитор – чл. 44а ЗОЗ – залогателят събира вземането до съобщението за започване на изпълнение от кредитора. Заложният кредитор може да продаде вземането, но ако е парично се счита, че му е възложено за събиране.

Отношения между заложния кредитор и заложния длъжник. Заложният кредитор не е кредитор на заложния длъжник, но е задължен да пази и събира вземането. Той може да предяви иск и да води изпълнително дело срещу заложния длъжник (ако заложеното и главното вземане са изискуеми). Заложният длъжник може да противопостави всички възражения, които е имал срещу залогодателя към момента на получаване на съобщение за залог, освен ако е приел залога – арг. от чл. 103, ал. 3 ЗЗД.

Заложното право се погасява, в случай че се погаси обезпеченото вземане. Възможно е залогът да се погаси, без да се засегне главното – при новация, опрощаване, цедиране без залога.

Залог върху налични ценни книги – обезпечение на вземане с ценна книга, която залогоприемателят получава и може да се удовлетвори от цената й по предпочитание. Наличните ценни книги – менителници, записи на заповед, чекове, облигации, акции, коносаменти, и материализираните в тях права могат да се залагат. Заложното право може да се учреди с два вида сделки – договор за залог или заложно джиро. Със заложно джиро могат да се залагат ценните книги на заповед (менителници, записи на заповед, чекове, поименни облигации, поименни акции). Залагането на права по ЦК се отличава с това, че документът и материализираните върху него права могат да бъдат залагани само заедно.

Договорът за залог – за ценни книги на преносител. Вземане по ценна книга изисква и предаване на ценната книга (реален). Необходимостта от предаване изключва възможността наличните ЦК да се залагат по ЗОЗ. Прилагат се правилата по ЗЗД – неформален договор, форма за противопоставимост – чл. 162. Необходимо е да се съобщи на длъжника за договора. Залогоприемателят може да държи книгата, докато залогодателят изпълни задължението си основното ПО-е. Заложното право е защитено с петиторен иск – чл. 157, ал. 3 „Ако бъде лишен от държането на вещта, той може да иска на основание на своя залог връщането й от лицето, у което тя се намира“. Залогоприемателят има право и задължение да упражни правата по ЦК. Сумата, която е събрал, трябва да бъде вложена в банка – чл. 164, ал. 3. Възраженията, които заложният длъжник има към залогодателя може да ги упражни и срещу заложния кредитор. Може да се удовлетвори по предпочитание по общия ред в ЗЗД.

Заложното джиро – за ценните книги на заповед. Съдържанието и упражняването на заложното право не се отличава от залогът, учреден с договор. Заложният джиратар може да джиросва книгата с джиро по пълномощие – чл. 473 ТЗ „При джиро с уговорка "за гаранция", "за залог" или друг израз, който означава обезпечение, приносителят може да упражни всички права по менителницата, но може да я прехвърля само с джиро по пълномощие“. Изключение е ал. 2 на чл. 473 „Длъжниците не могат да противопоставят на приносителя възражения, основани на личните им отношения с джиранта, освен ако приносителят е бил недобросъвестен при получаването на менителницата“.

Особени правила има за безналичните ЦК, за складовия запис и за поименните акции:

Безналичните ЦК могат да се залагат по реда на ЗОЗ (важат всички правила за договора, вписването, съобщаване). ФС включва писмен договор и вписване в централния депозитар – вписването е елемент от ФС, за разлика от вписването при особените залози (за ДЦК в регистрите на държавните ценни книжа). Залогът е противопоставим на всички последващи приобретатели (чл. 27, ал. 3). Залогът на безналична ценна книга ограничава залогодателя, който не може да се разпорежда с нея без съгласието на заложния кредитор (чл. 8, ал. 2, т. 2).

Складовият запис (чл. 577-579 ТЗ) се състои от стоков запис и заложен запис, който може да се джиросва отделно. В такъв случай възниква право на залог върху вложената в публичния склад стока в полза на джиратаря. Залогът може да се противопостави на джиратарите по стоковия запис, ако се впише в складовия регистър и в стоковия запис.

Залогът върху поименни акции – със заложно джиро, но залогът трябва да се впише в книгата на поименните акционера, за да има действие спрямо дружеството (чл. 185, ал. 3 ТЗ). Заложният кредитор упражнява всички права по акацията, с изключение на правото на глас, освен ако се уговори друг (чл. 185, ал. 3, изр. 3).
## **Търговски залог – предмет и видове. Обикновен търговски залог. Законен залог**
Има специални правни норми относно търговския залог – може да бъде както договорен, така и законен залог. За да бъде търговски залог, той трябва да обезпечава задължения по търговска сделка. Тук сделката може да е както едностранна, така и двустранна, както субективна, така и обективна ТС. Самият договор за залог не е необходимо да бъде търговска сделка. Т.е. имаме едностранна ТС, при която длъжникът има търговско качество. Има договор за поръчителство между това ФЛ и кредитора – т.е. не е ТС. Общите разпоредби на чл. 310 ТЗ – обикновен търговски залог. Предмет на този залог могат да бъдат движими вещи и ценни книги. Законодателят регламентира в две норми залог на движими вещи и на ценна книга на приносител и на ЦК на заповед. Ако предмет е движима вещ или ценна книга на приносител – възниква въз основа на договор за залог, който е неформален и фактическо предаване на движимата вещ, респ. ценната книга на приносител. Намира приложение 156 ЗЗД (въз основа на 288 ТЗ) – ако обезпеченото вземане е над 5 лева. За да бъде противопоставим на трети лица, трябва да е вписан. Ценната книга, вещта може да бъде предадена на кредитора, респ. на трето лице, което да я държи за кредитора. Не е необходимо предаване на вещта, респ. ЦК, ако тя на някакво друго основание вече се намира в кредитора. Напр. залог на движима вещ – длъжникът е предоставил на кредитора заем за послужване.

Чл. 310 – залог на ЦК на заповед. Залогът се учредява чрез т.нар. заложно джиро, плюс предаване на фактическата власт върху ценната книга. В тази хипотеза се приема, че е приложим 156, ал. 2 ЗЗД. Това, което е особеното – когато се залага налична ценна книга, едновременно се залага документът и материализираните в него субективни права. Когато предмет на залога са налични поименни акции следва да се приложи разпоредбата на ТЗ, която изисква този залог да бъде вписан и в книгата на поименните акционери, за да е противопоставим на съответното АД. Приема се, че когато предмет на залога са поименни налични акции, на практика обезпечение представлява стойността на акцията, а не толкова материализираните в нея права. Следва да се има предвид и разпоредбата на ТЗ – когато има залог на акции, досегашният притежател на акцията упражнява правото на глас, ако не е уговорено друго. ТЗ не регламентира изрично възможността да се залагат поименни налични ценни книги. Приема се, че поименни налични ценни книги могат да бъдат предмет на залога, като за да възникне заложното право е необходимо да се сключи договор за залог, като в тази хипотеза субсидиарно приложение намират чл. 162 и 163 ЗЗД (на заложния кредитор следва да бъдат предадени документите, доказващи вземането, т.е. фактическата власт върху поименната ЦК). За да бъде противопоставима на третите лица, е необходимо за учредяването на залога да бъде уведомен длъжникът по ценната книга. Когато предмет на залога са движими вещи, кредиторът се удовлетворява предпочтително от цената на вещта по общия ред, т.е. следва да му бъде признато вземането и да се проведе принудително изпълнение с помощта на съдебен изпълнител. Когато предмет на залога са  налични ценни книги и обикновен залог, се прилагат чл. 32, респ. чл. 44 Закона за особените залози. Т.е. заложният кредитор може да прехвърли ценната книга по надлежния начин – съгласно съответния приложим прехвърлителен способ (договор за цесия), получената сума следва да се предаде на депозитар, който да я включи в сметката за разпределение (вж. ЗОЗ). Предвижда се, че залогът следва обезпеченото вземане, т.е. с прехвърляне на вземането следва да бъде прехвърлен и залогът. Доколкото сме в хипотеза на обикновен залог, следва да се извърши и предаване на вещта, респ. на ценната книга, като такова предаване може да не се извършва, ако досегашният кредитор, в чиято фактическа власт се намира тя, се съгласи да я държи за новия заложен кредитор. В определени хипотези заложното право може да възникне и без предаване на заложената вещ – особен залог. Съгласно 312 ТЗ е възможно в случаите, определени в закон. Кои са тези случаи? Това са особените залози, съгласно ЗОЗ. На следващо място такъв възниква тогава, когато предмет на залога е самолет (Закона за гражданското въздухоплаване – следва да се сключи в писмена форма, и за да бъде противопоставим на третите лица, следва да се впише в регистъра на гражданските въздухоплавателни средства). Такъв особен залог, който възниква без предаване на предмета, е залог, когато предмет на залога е езерен или крайречен кораб (съгласно КТК – корабът се ипотекира; залогът се учредява съгласно Указа за търговското корабоплаване. Там формата на договора е писмена с нотариална заверка на подписа. С оглед на противопоставимост е необходимо вписване в пристанищния корабен регистър). ТЗ регламентира и възможността за извънсъдебно удовлетворяване на заложния кредитор. В чл. 313 тази възможност е регламентирана при обикновения търговски залог. За да може да се реализира тази възможност, следва да са налице няколко предпоставки. Първо, договорът за залог следва да е сключен писмено с достоверна дата (достоверна дата – означава или дата с нотариална заверка или датата да е възпроизведена в официален документ). За да може да се пристъпи към извънсъдебно удовлетворяване е необходимо в договора изрично да е предвидена тази възможност, като се приема, че чл. 312 не изключва приложението на 152 ЗЗД (не може да се уговори, че заложният кредитор ще придобие собствеността върху заложената вещ). Към извънсъдебно удовлетворение може да се пристъпи когато предмет на залога са движими вещи или налични ЦК, които имат установена пазарна или борсова цена. След като предаде предмета на залога, заложният кредитор следва да уведоми залогодателя за продажбата и след приспадане на получената цена на главницата, лихвите и разноските на продажбата, следва да остави остатъка от цената на залогодателя. Ако заложният кредитор не уведоми залогодателя за извършената продажба и/или ако не му предаде остатъка от получената цена, той дължи съответно обезщетение (съгласно чл. 82 и сл. ЗЗД).

Възможност за извънсъдебно удовлетворяване е предвидена и в хипотезите на законен залог, като ТЗ регламентира четири хипотези на законен търговски залог. 1) Заложно право законодателят предвижда в полза на комисионера върху получените от комитента (или придобитите от третото лице вещи или ценни книги). Залогът обезпечава вземанията върху комисионния договор.

Законно заложно право възниква в полза на спедитора, във връзка с предадени му от довереника стоки и във връзка с обезпечения по договора.

Предвиден е законен залог в полза на превозвача, в полза на товара относно вземанията по договора за превоз.

Залог в полза на влогоприемателя при договора за влог в публичен склад – заложно по отношение на неговите вземания.

И при четирите хипотези заложният кредитор притежава фактическата власт върху предмета на залога (обикновен залог). Тези хипотези се съпоставят със законен залог, уреден в ЗАЗ (в полза на арендодатора върху доходите от арендования имот, респ. вещите, които лицето е вложило в имота; ЗАЗ говори за търговски залог, но не е ли по гражданското право? Ако арендодаторът е търговец, става дума за търговски залог). Особеното е, че този залог е особен залог – няма фактическо предаване, заложният кредитор не упражнява фактическа власт.

Хипотеза на извънсъдебно удовлетворяване има и в Наредба № 35 на БНБ. Идеята е ако е сключен договор за залог между банката и залогодателя – обезпечават се вземания, произтичащи от кредити. Банката може да ги продаде на търг и да се удовлетвори от стойността им.

Модификация на извънсъдебно удовлетворяване има в 313 ТЗ – залог на бързо разваляща се вещ. Ако предмет на залога е такава вещ, заложният кредитор може да я продаде. Когато се съпоставя 313 и 311– заложният кредитор има право на извънсъдебно удовлетворяване, без да има уговорка. Заложният кредитор може да продаде вещта, ако тя има пазарна или борсова цена. Когато вещта има различна пазарна и различна борсова цена, променя се цената ежедневно, се приема, че е меродавна цената към момента на извършване на продажбата. При тези вещи може да има различни цени на различни места – меродавна е цената на мястото, което е уговорено от страните или където се извършва продажбата. Заложният кредитор може да продаде вещта на по-висока от борсовата и пазарната цена. Продажбата може да бъде извършена свободно или чрез търг. Но заложният кредитор следва да уведоми залогодателя за продажбата. Законодателят не регламентира форма и начин на уведомяване – т.е. може да е по всякакъв начин – устно, писмено, по е-път. Разликата в уредбата – 313, в сравнение с чл. 158 ЗЗД – чл. 158 ЗЗД също – хипотеза, когато предмет е бързоразваляща се вещ. За да може кредиторът да продаде вещта, е необходимо разрешение на районния съд. При чл. 313 такова разрешение не се изисква. При продажба кредиторът не може да се удовлетвори от получената цена, а следва да я вложи по банкова сметка на името на залогодателя. Тогава се променя предметът на залога – той вече преминава към вземането по банковата сметка и се приема, че е налице хипотеза на реална суброгация.

Особена разпоредба има, когато предмет на залога е вещ, която дава плодове. В този случай може страните да уговорят, че заложният кредитор ще има право да събира плодовете за сметка на задължението. Приема се, че тази уговорка е разновидност на даване вместо изпълнение.
## **Особени залози**
### ` `Уредба, общи положения. Действие. Регистър на особените залози
Защо тези залози са особени – те не се реални. Това е нереален залог. При тях няма предаване на имуществото, доколкото предмет на особен залог не са само вещи, а заложно имущество. Договорът е консенсуален и формален. Какъв е смисълът му – залогодателят може да ползва своята вещ. Защо е институт на търговското право – търговецът залага част от своето имущество, което му е необходимо да генерира приходи, с които може да погаси задължението, което е поел и за което е направил залога. Предимството на едната страна води до проблеми за другата. Заложният кредитор няма фактическа власт върху вещта, не може да я контролира, от негова гледна точка обезпечението не е толкова сигурно. Компенсацията е, че има специални правила на закона с гаранции дори при прехвърляне на заложното имущество, както и на неговото погиване. 

Разграничение между особения залог и другите търговски обезпечения – няколко съществени отлики. 

Първо - особеният залог като предмет не отговаря напълно на понятието търговски залог, както е уреден в чл. 310 ТЗ - договор, който обезпечава правата, породени от търговска сделка. Същото важи и за особения залог, но той може да обезпечава и друг тип задължения. 

Тоест стига се до втората му съществена отлика – от гледна точка  на възможните залогодатели. Чл. 3 ЗОЗ – залогодател по особен залог трябва да е търговец или лице по чл. 2 ТЗ. Особеността тук е, че въпреки генералната норма в ал. 2, 3 и 4 са дадени съществени изключения. Ал. 2 – не се прилага по отношение съпруга на ЕТ, както и на лицата по чл. 2 ТЗ. Това разширяване на обхвата не е толкова съществено, то е по-скоро естествено. Ал. 3 – не се прилага и когато става дума за залог на безналични ценни книжа, дружествени дялове от всякакви видове търговски дружества, както и обекти на индустриалната собственост. Това вече е съществено изключение и това прави приложението на ЗОЗ толкова голямо. Титулярите на изброените права в ал. 3 обикновено не са търговци. Те няма как да бъдат търговци, но доколкото обектите са в ЗОЗ, то титулярите на тези права могат да използват разпоредбите по ЗОЗ, за да обезпечат своите задължения. Особен залог могат да дават и общини за обезпечаване на общински дългове – последното изключение. 

Трето - с оглед характера на договора. Особеният залог може да бъде само договорен, не може да е законен (законен може да е само обикновеният залог). Договорът е формален, има писмена форма за действителност. С оглед на обектите на договора за залог е възможна квалифицирана писмена форма – писмен договор с нотариална заверка на подписите – при залог на търговско предприятие или дялове от търговско дружество. 

За да възникне заложното право, е достатъчно само сключване на договора в предвидената форма. За да е противопоставим, залогът трябва да е вписан в специален регистър – Централен регистър за особените залози към Министерство на правосъдието. Твърдението, че регистърът е единен регистър на особените залози, е малко преувеличено – законът предвижда, че залогът на определени активи се вписва и в други регистри с оглед на това дали за тези активи има предвидени подобни регистри, или не. Когато става дума за вписване в друг регистър, това не е повторно или допълнително вписване. Вписването в централния регистър се замества от вписването в тези други регистри. 

Вписването води до противопоставимост – да  бъде противопоставено заложното право на трети лица, които биха придобили заложното имущество. Прехвърлянето му е лесно и противопоставимостта на вписването дава гаранция, че залогът следва вещта. Следователно всеки нов приобретател на вещта има положението на залогодател. 

Второто действие на вписването – оповестително действие – даване информация на третите лица, че такъв залог съществува. Тоест всяко трето лице, несъобразило действията си със залога, е недобросъвестно. Приема се, че оповестителното действие на особените залози е ограничено – само в случаите, когато третото лице придобива вещта от лицето, което е залогодател. Вписванията в централния регистър се извършват по персоналната система, не може да се очаква лицето, което придобива при второ прехвърляне да знае за залога, ако той не е вписан при първото прехвърляне. 

Вписването определя поредността на удовлетворяване, когато има поредица от залози върху едно имущество. Чл. 14 ЗОЗ – първият по време на залог е първи по право. 

Вписването следва вещта, заложното имущество, може да се противопостави на трето лице приобретател. Това е само когато имуществото е индивидуално определено и изрично посочено в договора за особен залог. Когато става дума за обект, който е част от съвкупност, вписваният залог следва имуществото само ако той е вписан и само върху отделния елемент на тази съвкупност. 

Вписването в централния регистър има срочно действие. Срокът на вписването е пет години, като вписването може да бъде подновено неограничен брой пъти. Ако не бъде подновено в рамките на този петгодишен срок, заложното право не се погасява, а отпада възможността за противопоставимост. Може да бъде подновено и след петгодишния срок, но с нов ред.

Вписването се извършва по инициатива на заинтересованото лице – заложния кредитор. Вписването се извършва чрез попълване на информация в бланка, изготвена от централния регистър. Към заявлението за вписване се прилага нотариално заверено съгласие на длъжника. То може да бъде заменено от личното присъствие на длъжника в централния регистър и подписването на съгласието пред длъжностното лице в регистъра. Централният регистър е възприел една практика спрямо това съгласие – изисква се заверката на съгласието да е направена в същия ден, в който се иска вписването. 

Възможните обекти, които са предмет на особен залог – тези обекти са обозначени от закона като заложно имущество и са изрично изброени в чл. 4 ЗОЗ: 

С най-голямо практическо значение – движими вещи, всички движими вещи, с изключение на тези, при които е предвиден специален ред за залагането им (корабите и въздухоплавателните средства). 

Вземания – могат да бъдат залагани всякакви вземания, включително и бъдещи. Важно е, че при залог на вземания заложното право се разпростира и върху лихвите – отлика в сравнение с режима на залога по ЗЗД. 

Безналичните ценни книги – изрично законът казва безналични ценни книги. Не се разбира само безналични акции, а всякакви видове безналични ценни книги – акции, облигации, държавни ценни книжа и т.н. Наличните ценни книги не се залагат по реда на ЗОЗ, те се залагат с джиро, но при тях заложният кредитор може да използва реда за извънсъдебно удовлетворяване по ЗОЗ.

Дружествени дялове от всякакви търговски дружества. Всякакви значи от ООД - няма особености; дялове от персонално търговско дружество - дяловете от персоналните дружества по принцип са непрехвърлими и затова идва въпросът какво точно се залага. Кредиторът или трето лице не може да влезе в персоналното дружество. Отговорът – залог върху ликвидационен дял в тях. Изпълнението на кредитора върху заложени дялове в персонални търговски дружества води до тяхната ликвидация. 

Съвкупности – законът изброява четири изрични вида съвкупности, които могат да бъдат предмет на особен залог – съвкупност от вземания, съвкупност от машини и съоръжения, съвкупност от стоки и материали съвкупност и от ценни книги. Тези съвкупности не са единствените възможни, изброяването не е изчерпателно. 

Съвкупност от вземания – съвкупност от вземания към един длъжник или съвкупност от вземанията на един кредитор към негови обособени клиенти. Типичен пример – вземанията по всички предварителни договори, които един търговец строителна фирма е сключил за своите обекти. 

Съвкупност от машини и съоръжения – машините и съоръженията, използвани от търговеца за някаква конкретна дейност. Ако търговецът се занимава с няколко вида дейност, свързани с използване на няколко типа машини и съоръжения, те могат да бъдат отделна съвкупност. 

Съвкупност от стоки и материали – или готова продукция (стоки), или суровини за изготвяне на такава продукция (материали). 

Съвкупност от безналични ценни книги – купюри от ценни книжа, които един търговец притежава в едно дружество или които притежава в различни търговски дружества, но управлява с оглед постигане на определени резултати. 

Особеността на всяка от тези съвкупности – те са динамични  обекти, в които във всеки един момент могат да влизат или излизат различни елементи. Динамичният характер на съвкупността обаче не продължава до безкрайност – съществува до момента, когато заложният кредитор пристъпи към удовлетворяване. Тогава съвкупността замръзва и всичко, което е в нея в този момент, участва при удовлетворяването. 

Обекти на индустриалната собственост. Тези обекти – неизчерпателно са изброени в закона – патенти, регистрирани марки, промишлени дизайни, топологии на интегрални схеми, сертификати. Целта е да се създаде максимално широк кръг от обекти. 

Търговско предприятие – то също е вид съвкупност, но има специални правила за учредяване на залога и удовлетворяване, затова е споменато изрично тук.  

Предмет на особения залог спрямо всички тези отделни обекти може да бъде родово определено имущество, доколкото особеният залог е нереален, тоест не е нужно индивидуализация и предаване на обекта. 

Заложеното имущество може да бъде и бъдещо – най-често срещано при вземанията, но тази възможност може да бъде пренесена към всички обекти. Единственото ограничение – при залог на бъдеща реколта залогът може да бъде единствено на реколтата от текущата или следващата стопанска година. 

Когато става дума за залог на вещ, ако заложената вещ бъде преработена или присъединена, залогът следва новата вещ. Ако особеният залог е върху двигател за автомобили в автомобилен залог, то по силата на тази разпоредба залогът ще се разпростре и върху произведените автомобили, ако този двигател бъде присъединен – пример от учебника на Калайджиев. 

Според Калайджиев – чл. 12, ал. 2 ЗОЗ – дава се възможност да се залагат и несобствени вещи, но само в случаите, когато прехвърлянето на тези вещи и особеният залог подлежат на вписване в един и същ регистър.

Какво може да бъде обезпечено с особен залог по вземанията – чл. 5 ЗОЗ – максимално широка разпоредба – индивидуално или родово определено имущество, както условно, така и бъдещо. На практика законът не предвижда ограничения относно вида на обезпеченото вземане. Законът обаче изрично посочва, че залогът обезпечава вземането и всички принадлежности към него, тоест лихвите и неустойките.
### Права и задължения на страните по особения залог. Изпълнение върху заложеното имущество
Съдържанието на договора за особен залог са правата и задълженията на страните. Първо, права на заложния кредитор. Изходната позиция е това, че залогът не е реален. Заложният кредитор не разполага с фактическата власт върху вещта и не разполага с вещните права на заложния кредитор по ЗЗД. Основното право е, че той може да се удовлетвори от заложеното имущество.

Права на заложния кредитор до момента на удовлетворяването му. Съгласно чл. 10, ал. 2 – има право да получава от държавните органи и третите лица… всяка информация за имуществото, която е достъпна за залогодателя. Това е правото документално да бъде контролирано заложното имущество. Успоредно на това право, на основание 9, ал. 2 заложният кредитор може и фактически да проверява състоянието на заложеното имущество. Когато са безналични акции – няма как да бъде извършена такава проверка. То е възможно само при вещи или съвкупност от вещи.

На следващо място, за реалните обекти на ОЗ, въз основа на чл. 9, ал. 1 – заложният кредитор има и вещно право да се противопостави на всяко фактическо въздействие върху вещта – квазинегаторен (девастационен) иск, с който заложният кредитор може да отблъсне всяко чуждо въздействие върху вещите, предмет на залога. На тези права кореспондират задълженията – да се уведомява заложният кредитор за всички повреди или посегателства върху заложното имущество.

Най-важното право – да се удовлетвори от заложното имущество – чл. 10/1 – три алтернативни възможности за това: 1) удовлетворяването е от самото заложено имущество, когато към момента на удовлетворяването имуществото е в патримониума на длъжника. Но е много вероятно към този момент заложният кредитор да не може да се удовлетвори от самото имущество. Вариация на възможността да се удовлетвори от самото имущество – да се удовлетвори от застрахователното обезщетение, свързано с погиването на това имущество, ако то е застраховано. Т.е. още на този етап – кредиторът има претенции както към реално заложеното имущество, така и към заместващата облага (по пътя на реалната суброгация). Втората хипотеза е директен пример за това какво става, когато имуществото го няма. Заложният кредитор има право да се удовлетвори от полученото срещу отчуждаването. Но това е чисто теоретична хипотеза (нищо не изчезва по-бързо от парите). В първите две хипотези, заложният кредитор ще има общата за ГП привилегия по чл. 136/1, т. 3 (на обикновения заложен кредитор) или по 722/1, т. 1, ако това удовлетворяване става в производството по несъстоятелност. Това се отнася за първите две хипотези. Но най-честата хипотеза, която е от най-голям интерес – ал. 1, предл. 3 – когато липсва заложеното имущество и липсват средствата, получени срещу отчуждаването, заложният кредитор има право да се удовлетвори от равностойността на имуществото, респ. средствата от прехвърлянето му, в случай че това имущество не може да бъде отделено от останалото имущество на залогодателя. Особеният залог се превръща в притезание върху равностойността от цялото имущество на длъжника. Но има два проблема. Привилегията става върху цялото имущество, но вече не е в този ред, а ще е преди 136, ал. 1, т. 5 ЗЗД; 722/1, т. 3 ТЗ (преди всички общи привилегии). Залогодателят освен това не може да се удовлетвори по реда на изпълнението по ЗОЗ, а само по реда на общото принудително изпълнение. ЗОЗ урежда възможността за изпълнение върху конкретни обекти, предмет на ЗОЗ, а не урежда изпълнение върху цялото имущество на длъжника. В последния случай – само по общия ред.

Предимства и особености на извънсъдебното удовлетворяване на заложния кредитор по ЗОЗ. Първо, това изпълнение се извършва от самия заложен кредитор. Второ, дори и в този извънреден случай, заложният кредитор пак няма право да придобие вещта за себе си – става дума пак за продажба на имуществото и придобиване на цената му. Тази възможност за удовлетворяване е както в случай на неизпълнение, така и при предсрочна изискуемост. За да започне изпълнението от заложния кредитор, той трябва да извърши две действия: 1) да впише в централния регистър на ОЗ, че пристъпва към изпълнение и 2) да уведоми в писмена форма залогодателя за пристъпването си към изпълнение – от този момент залогодателят не може да се разпорежда с вещите. От този момент динамичната съвкупност вече става статична.

След пристъпването към изпълнение и с оглед възможността да се стигне до реална продажба, заложният кредитор има някои права. 1) Заложеното имущество преминава в разпореждане на заложния кредитор, но това не означава, че той получава и фактическата власт веднага. Затова чл. 34 ЗОЗ предвижда редица мерки за запазване на имуществото, докато се подготви и върви продажбата. Мярката по т. 1 – да се получи държането е най-съществената. Извън тази мярка – може да се извърши застраховка на имуществото, да получава доходите от заложеното имущество, както и да предприема всякакви мерки за увеличаване на продажната цена на заложеното имущество или за намаляване на разходите по продажбата. Когато държането на вещта не бъде предадено доброволно от залогодателя на заложния кредитор, на база чл. 35, ал. 1, заложният кредитор може да потърси помощ от частен съдебен изпълнител (521 ГПК), от който да стане изземването на вещта. Чл. 35, ал. 1 – последната промяна в закона. Досега е имало препращане към реда за издаване на заповед за незабавно изпълнение. Редът вече е по чл. 521 ГПК. Всички тези права са гарантирани от закона единствено с оглед продажбата на заложеното имущество – единственото право на заложния кредитор. Няма предвиден ред, по който да се извърши продажбата – единствено с грижата на добрия търговец, въпреки че заложният кредитор може и да не е търговец. Грижата на добрия търговец е тази грижа, която е нормална за продажбата на даден вид актив. Става дума за продажба на имущества, които не са обичайно продаваеми в търговския оборот – търговско предприятие, съвкупност от машини и съоръжения. С оглед на това, заложният кредитор трябва да предприеме всички мерки, така че да не бъде увреден интересът на длъжника. Напр. продажба на публична продан, търг или най-малкото събирането на няколко оферти, за да е налице грижата на добрия търговец. Няма изискване за извършване на оценка на актива. Въпреки, че заложният кредитор не е станал собственик на имуществото, продажбата се извършва от негово име – продажба на чужда вещ от свое име. Фактурите за тази сделка се издават от заложния кредитор. Няма кой друг да издаде фактура. Законът е предвидил, че тази продажба не може да се извърши по-малко от 2 седмици от извършване на изпълнението, респ. 6 месеца от пристъпването към изпълнението. Ако има други заложни кредитори и изтече 6-месечният срок, изпълнението може да бъде продължено от следващия кредитор. Ако няма следващи, процедурата може да започне отначало. Най-важната гаранция на закона за интересите на заложния длъжник (залогодателя) и неговите кредитори е, че парите от продажбата не отиват директно към заложния кредитор, а към специално назначено лице, наречено депозитар – специални изисквания за съвместимост в чл. 38 ЗОЗ. Депозитарят трябва да е относително независим счетоводител. Той трябва да направи списък на кредиторите (прилича на синдика), да включи всички кредитори в списъка и да извърши разпределението на средствата между тях. Законът предвижда специални правила за обжалване, допълване на списъците и т.н.

Права и задължения на залогодателя. Основното му право – запазва фактическата власт над вещта и може да я ползва съобразно с предназначението ѝ, т.е. да не я ползва по начин, който може да доведе до намаляване на стойността ѝ. Още по-важното от това е, че той може да се разпорежда с нея. Само в хипотезите, когато разпореждането е извън обичайната му търговска дейност или има за предмет безналични акции, се изисква съгласието на заложния кредитор. Извън тези два случая, залогодателят може да се разпорежда с вещите, без да иска съгласие на заложния кредитор. Това право на разпореждане съществува до момента на получаването на съобщението за пристъпване към изпълнение.

Основното задължение на залогодателя е да се грижи за вещта с грижата на добрия търговец. Тези действия са застраховане на имуществото (има се предвид за сметка на залогодателя, в полза на заложния кредитор); уведомяване на заложния кредитор за всякакви повреди и посегателства върху имуществото, за всички производства, засягащи заложеното имущество, писмено да уведомява заложния кредитор за всички правни и фактически действия, водещи до прехвърлянето на права на трети лица върху заложеното имущество. Когато се иска съгласието на заложния кредитор – писмено уведомяване. Залогодателят трябва да уведомява третите лица, придобиващи права върху заложеното имущество за това, че е заложено. При опасност от забава – да продаде имуществото – и да внесе получената сума от банката като обезпечение.

Прехвърляне и прекратяване на заложното право – има специални правила. При прехвърлянето, залогът следва вещта. В този случай приобретателят на вещта има качеството на залогодател. Проблемът – ако спрямо приобретателя на вещта не бъде вписан нов особен залог, заложният кредитор няма право да се удовлетворява по реда на ЗОЗ спрямо него, а само по общия ред за принудително изпълнение. Трябва да се поиска вписване на вещта спрямо новия приобретател. Ако такова не бъде извършено, възможността за изпълнение по реда на ЗОЗ отпада.

На последно място, чл. 7 ЗОЗ – специална хипотеза за погасяване на заложното право, като изрично посочва, че залогът се погасява, ако трето лице придобие заложеното имущество от сделка, извършена от залогодателя в кръга на обикновената му дейност по занятие, което представлява гаранция за третите лица да придобият обекти, чисти от заложните права на кредитора., Т.е. когато става дума за продажба в кръга на обичайната търговска дейност, за заложния кредитор обичайно ще остане общата привилегия.
## **Ипотека** 
### Обща характеристика. Видове ипотеки.
Терминът ипотека има повече от едно значение – на ЮД, на право и на институт. Ипотеката е обезпечение на вземане с ВП-о върху недвижим имот, притежавано от длъжника или ТЛ-це, върху което кредиторът може да насочи принудително изпълнение, независимо чие притежание е към момента и независимо от несеквестируемостта му, както и да се удовлетвори по предпочитание от цената. При изпълнение ипотеката се заличава. Повечето автори определят ипотеката като вещно неделимо право, обременяващо един недвижим имот. Тя представлява реално обезпечение срещу неплатежоспосбността на длъжника.

Предмет може да бъдат недвижими имоти, по изключение и кораби (чл. 110 ЗС „Недвижими вещи са: земята, растенията, сградите и другите постройки и въобще всичко, което по естествен начин или от действието на човека е прикрепено трайно към земята или към постройката“). Предмет може да бъде правото на собственост върху НИ, вещно право на строеж, пристрояване и надстрояване. Не могат да се ипотекират недвижими имоти, които са непрехвърлими. Непрехвърлими са вещните права, които имат строго личен характер (право на ползване), както и имотите – публична държавна или общинска собственост. Несеквестируемите имоти по правило могат да се ипотекират, освен ако са непрехвърлими. Несеквестируемостта отпада, ако върху жилището се учреди ипотека – чл. 445, ал. 1 ГПК. Акцесорните ВЩ (сервитути) не могат да се ипотекират отделно от имотите, върху които се учредени. Ипотеката обхваща и приращенията и подобренията на недвижимия имот. Предмет на ипотеката е и заместващата облага в случай на реална суброгация (ако вещта се повреди или погине).

Характеристика на ипотеката като субективно право: притезателно право, противопоставимо на ТЛ. Тя е имуществено и прехвърлимо, само заедно с обезпеченото вземане. Спори се дали е вещно право – има признаци на ВП, на ОП, съдържа преобразуващ елемент и придава на вземането привилегирован характер. Ипотеката дава право кредиторът да се удовлетвори по предпочитание. П. Венедиков го опр.като преобразуващо право, но не отрича вещния характер. АПИС в една от процедурите казва нещо безумно – че нотариалният акт за ипотека може да се издаде от всеки нотариус, защото териториалната компетентност се отнася до нот.актове само за ВП-а върху недвижими имоти. Законът гледа на ипотеката като вещно право – чл. 176 ЗЗД. За Конов ипотеката и залогът върху вещи са вещни права. Ипотечният договор и ипотечното право са акцесорни – възниква само ако има и друг, главен договор и главно вземане. Това вземане не е елемент от ФС, но е conditio iuris, което обуславя действието му. Главното вземане може да бъде парични или непарично, условно или бъдещо ако условието е отлагателно, ипотечното право възниква с настъпване на отлагателното условие или с възникване на вземането. Ако е прекратително – с настъпването на условието ипотеката се прекратява с обратна сила. Ипотечното право е неделимо – за цялото вземане, върху целия имот.

Изискване за специалност и публичност на ипотеката: 1. Изискването за публичност гарантира интереса на кредитора чрез създаването на предпоставка за следването на имота. Гарантирани са и интересите на ТЛ-ца, които могат да се осведомят за ипотеките върху определен имот. 2. Специалността е предпоставка за публичността. Тя се отнася до конкретизацията на обезпеченото вземане и ипотекирания имот.

Ипотеката трябва да се отграничава от залога. Основната разлика е в предмета и начина на сключване – реален/формален. Понякога фигурите се доближават залог върху самолети; ипотека върху кораби. Трябва да се отграничава и от антихрезата, уредена в отм.ЗЗД – договор, от който за кредитора възниква правото да прибира доходите от имот на длъжника, като е длъжен да ги прихваща годишно срещу лихвите и главницата на вземането си. Ипотека се различава и от ипотечните облигации – ЦК, издавани от банки, въз основа на отпуснати от тях ипотечни кредити, обезпечени с първи по ред ипотеки върху жилища, вили, офис-помещения, хотели и др.

Видове ипотеки с оглед предмета: върху недвижим имот и върху кораби (чл. 46 и сл. КТК). Мобилиарната ипотека може да бъде само договорна – формален с нот.заверка на подписите. По важно е делението с оглед начина на учредяване:

Договорна ипотека – учредява се чрез договор, който подлежи на вписване. Този договор е едностранен (поражда задължение само за собственика на имота), формален – нотариален акт. Сключва се между кредитора и собственика на имота, който може да бъде както длъжникът, така и ТЛ-це. Ипотеката се учредява чрез констутивна сукцесия и тя е производна на правото на собственост – чл. 167, ал. 3 „Ипотека може да се учреди само върху имоти, които при сключването на договора принадлежат на лицето, което я учредява“. Договор за ипотека, сключен от несобственик е действителен, но не може да се противопостави на собственика на имота. Собственикът трябва да е дееспособен/ непълнолетен и ограничено запретен – съгласие на родителите + разрешение на РС, но не може да обезпечава чужд дълг.

Ипотечният договор трябва да съдържа изброените в чл. 167, ал. 2 задължителни елементи, чрез които се индивидуализират страните по обезпечителната сделка и обезпеченото вземане, предметът на обезпечението и главното вземане „В него се посочват: трите имена, местожителството и занятието на кредитора и на длъжника, а така също и на собственика на имота, ако ипотеката се учредява за чуждо задължение, а ако някое от тия лица е юридическо лице - точното му наименование; имотът, върху който се учредява ипотеката; обезпеченото вземане, падежът му и размерът на лихвите, ако такива са уговорени, както и сумата, за която се учредява ипотеката, ако вземането не е парично“. Ако някои от тези елементи липсва, ипотеката е недействителна. Главното вземане трябва да е конкретизирано, тъй като това е необходимо с оглед на упражняването на ипотечното право – привилегията на кредитора обхваща само онзи размер на вземането, за което е учредена. За останалата част – хирографарен кредитор. Ако вземането е парично – трябва да се посочи неговата стойност, а ако е непарично – трябва да се посочи сумата, за която ипотеката се учредява и до размера на която ипотекарният кредитор може да се удовлетвори.

Ипотеката обезпечава вземането до размера на сумата, за която е извършено вписването. Ако впоследствие се намали – кредиторът получава намаления размер. Ако се увеличи – не може да получи по-голяма сума от онази, за която ипотеката е вписана, заедно с лихвите до размера, посочен в чл. 174, изр.2 ЗЗД. Главното вземане може да бъде лихвоносно – лихвите трябва да бъдат посочени в ипотечния договор. Изтеклите лихви трябва да са конкретизирани по размер, а останалите – определени или поне определяеми. Чл. 174 „Ипотеката обезпечава вземането независимо от промените, които са станали в него, но само до размера на сумата, за която е извършено вписването. Ако обаче е вписано, че вземането е лихвоносно, тя обезпечава и лихвите за двете години, които предшествуват годината на връчването призовка за доброволно изпълнение на собственика, за текущата година и за всички следващи, до деня на продажбата на имота. Освен това ипотеката обезпечава вземането на кредитора за разноските за учредяването и за подновяването й, съдебните разноски и разноските по изпълнението“. Ако са вписвани лихви в по-голям размер от посочените в изр. 2, то няма да породи действие. Нормата е императивна – лихвите за двете години, които предшестват годината на връчването призовка за доброволно изпълнение, за текущата година и за всички следващи години до деня на продажбата на имота. Ипотеката обезпечава и разноските – изр. 3.

Законна ипотека – ипотечното право възниква при настъпването на определени в закона ЮФ. В полза на кредитора е уредено преобразуващо право – едностранното му упражняване засяга чужда правна сфера. Праводателят трябва да е собственик на имота, трябва да е налице яснота относно личността на кредитора, длъжника, собственика на имота, имота, обезпеченото вземане и размера на сумата, за която се учредява ипотеката, падежа и лихвите – чл. 170 „Учредяването на ипотека е недействително, ако било в ипотечния договор, било в молбата за учредяване на законна ипотека или в акта, въз основа на който се подава тя, съществува неизвестност за личността на кредитора, на собственика или на длъжника, за тъждеството на имота и на обезпеченото вземане или за размера на сумата, за която се учредява ипотеката“.

Законната ипотека се вписва по молба на кредитора, като чл. 168 ЗЗД я допуска в два случая:

В полза на отчуждителя на недвижим имот – върху отчуждения имот и обезпечава вземанията на прехвърлителя на имота по отчуждителната сделка (т. 1). Кредиторът е прехвърлил или учредил ВП върху недвижим имот. Обезпеченото вземане е по отчуждителната сделка. Тази ипотека възниква при двустранни и възмездни договори. Обезпечава всички задължения на приобретателя, но не и извън него (напр. при разваляне).

В полза на съделителя, комуто се дължи допълване на дела (т. 2). Ипотеката се учредява върху недвижимите имоти, оставени в дела на онзи съделител, който дължи допълване. Ипотеката обезпечава само вземането при делба (доброволна или съдебна). Тя тези само върху тези НИ, съсобствеността върху които е прекратена.

В полза на банки (уредено е чл. 60, ал. 4 ЗКИ) – върху недвижимите имоти придобити, изцяло или частично чрез ползване на банков кредит.

Ипотека, която се дава като обезпечение пред съд (чл. 180-182). Тя може да се учредява, когато законът постановява да се представи обезпечение пред съд. Стойността на недвижимия имот се пресмята с 20 на сто под пазарната му цена. Учредява се чрез нотариално заверено едностранно волеизявление на собственика на имота, което се вписва (чл. 181, ал. 2 „Ипотеката се учредява чрез вписване на нотариално завереното съгласие на собственика на недвижимия имот за учредяването й“).
### Учредяване на ипотека. Вписвания, отбелязвания и заличаване.
Изц. уч. Ипотеката се учредява чрез вписване в имотния регистър – чл. 166, ал. 1 „Ипотеката се учредява чрез вписване в имотния регистър, което се извършва въз основа на договор или на закона“. Ипотечният договор, законната ипотека и ипотеката, която се дава като обезпечение пред съд, пораждат действие, ако бъде вписани. Чл. 166 предвижда вписване в имотния регистър, който е в процес на изграждане. Към този момент вписването става по персоналната система по партидата на името на собственика на имота, а не по реалната – по партидата на имота. Вписванията се извършват в система от книги, които се водят от съдията по вписванията по местонахождение на имота: книгите, които се образуват по подреждането на актовете, които се вписват; входящия регистър; партидната книга или картотеката; азбучния указател и регистъра за справки.

Вписването на ипотеката поражда различни правни последици:

Елемент от фактическия състав, който поражда ипотечното право. Има конститутивно действие.

Противопоставимост на всички ТЛ-ца, които са придобили вещни права върху същия имот и са ги вписвали по-късно. Вписването определя и редът на ипотеката – чл. 169, ал. 2 „Ипотеката има ред от вписването“. Редът предпоставя поредността при удовлетворяване на ипотекарните кредитори.

Оповестително действие – книгите са публични и ТЛ-ца могат да се информират за ипотеката.

Вписването е охранително производство, което включва: определение на съдията по вписванията и технически действия по подреждане в ипотечната книга на нотариалния акт за договорната ипотеката, молбата за законната ипотека или изявлението на собственика, който дава ипотека като обезпечение, и записване в партидата на собственика в партидната книга. Тези действия се предхождат от записването във входящия регистър, което определя реда на ипотеката. В данъчната оценка се удостоверява липсата на данъчни задължения (чл. 264 ДОПК). Липсата на подобна декларация не води до недействителност.

При договорната ипотека се вписва договора, чрез който собственикът на недвижим имот учредява ипотечно право в полза на кредитора по определено вземане. Този договор е едностранен, формален (нотариален акт за недвижимите имоти, а за корабите – писмена с нот.заверка на подписите), каузален, може да има възмезден или безвъзмезден характер (по ММ – безвъзмезден). Страните са кредиторът по вземането и собственикът на имота. Чл. 166, ал. 2 и чл. 167, ал. 2 „В него се посочват: трите имена, местожителството и занятието на кредитора и на длъжника, а така също и на собственика на имота, ако ипотеката се учредява за чуждо задължение, а ако някое от тия лица е юридическо лице - точното му наименование; имотът, върху който се учредява ипотеката; обезпеченото вземане, падежът му и размерът на лихвите, ако такива са уговорени, както и сумата, за която се учредява ипотеката, ако вземането не е парично“ определят специалността на ипотеката:

Индивидуализация на страните по ипотеката и по обезпеченото вземане – собственик, кредитор, длъжник.

Индивидуализация на имота (правото) – чл. 166, ал. 2 „Тя може да се учреди само върху поединично определени имоти и за определена парична сума“.

Индивидуализация на вземането (основание, вид и размер): падеж, лихви и др.

При неясността договорът е недействителен – чл. 170 „Учредяването на ипотека е недействително, ако било в ипотечния договор, било в молбата за учредяване на законна ипотека или в акта, въз основа на който се подава тя, съществува неизвестност за личността на кредитора, на собственика или на длъжника, за тъждеството на имота и на обезпеченото вземане или за размера на сумата, за която се учредява ипотеката“. Чл. 170 обявява за нищожна ипотеката при липса на елементи от съдържанието на ипотечния договор или молбата за учредяване на законна ипотека.

Вписването се извършва по молба на нотариуса, изповядал ипотеката (ако от съдията по вписванията – служебно). Нотариалният акт се предоставя в два екземпляра. Във входящия регистър се вписват датата и часът на представяне на нотариалния акт. Вписването във този регистър трябва да стане в деня, в който е извършен нотариалния акт. Съдията по вписванията подрежда акта в специална ипотечна книга. За да може да стане известно на ТЛ-ца, то трябва да се нанесе в партидата на собственика. Накрая съдията по вписванията връща на нотариуса втория екземпляр от вписания нот.акт, като отбелязва върху него датата, регистърния номер, както и тома и стр.на партидната книга, в която е нанесено вписването, а също и номера и тома на книгата, в която е подреден актът.

Законната ипотека се учредява по молба на кредитора. Молбата се изготвя в два екземпляра. Трябва да съдържа всички данни, посочени в чл. 167, ал. 2. В молбата се посочва и основанието, въз основа на което е поражда правото на ипотека, като този документ се прилага – актът за отчуждаването или делбата. Молбата се вписва във входящия регистър, подрежда се в специална книга, съставена по молби за законни ипотеки, и се записва в партидата на собственика на имота.

Ипотеката, която се дава като обезпечение пред съд, се вписва по реда за вписване на договорната и законната. В този случай на съдията по вписванията се представя нотариално заверено съгласие на собственика на имота с препис от него.

Мобилиарна ипотека – вписване в регистровите книги на корабите в българско пристанище, водени от регионалните звена на Изпълнителната агенция „Морска администрация“. Вписването е необходимо, за да се противопостави ипотеката на ТЛ и определя реда. Действието и е 5 години, а преди изтичане на срока може да бъде подновено. Морската ипотека създава забрана за промяна на пристанището, където е вписван корабът, както и за промяна на името на кораба, освен при писмено съгласие на кредитора.

Действието на вписването трае 10 години от деня, в който е било извършено – чл. 172, ал. 1, изр. 1 „Действието на вписването трае 10 години от деня, в който е извършено“. Ипотеката не бива да тежи неограничено във времето върху имота, след като кредитора не упражнява правото си. По този начин се ограничава действието на вписвания, които страните са пропуснали да заличава, независимо, че главното вземане е било погасено. Действието обаче може да бъде продължено – изр. 2 „То може да бъде продължено, ако вписването се поднови, преди този срок да е изтекъл“. Така ипотеката ще запази първоначалния си ред. Подновяването може да бъде извършено и след изтичане на срока, но ипотеката получава нов ред – чл. 172, ал. 2 „Ако срокът изтече, без да се извърши подновяване, ипотеката може да се впише наново. В такъв случай тя има ред от новото вписване“. Подновяването става по писмена молба на кредитора (два екземпляра, нот.заверени подписи). Към нея се прилага нотариалния акт за договорна ипотека, молбата за вписване на законна или съгласието на собственика , който дава ипотека като обезпечение пред съд. Молбата трябва да съдържа данните за първоначалното вписване. Подновяването е вторично вписване, което се извършва по реда на първоначалното. По същия ред се извършват и поправки на извършени вече вписвания.

Отбелязвания (вторично вписване) – чл. 171 „Прехвърлянето и залагането на вземането, което е обезпечено с ипотека, встъпването в такова вземане и налагането на запор върху него, както и подновяването и заместването в задължение, обезпечено с ипотека, за да имат действие трябва да бъдат извършени в писмена форма с нотариална заверка на подписите и вписани в имотния регистър“. Следните промени в обезпеченото вземане трябва да бъдат отбелязани, за да имат действие за ипотеката:

Действия с вземането – прехвърляне, залагане, запориране,

Действия с дълга – встъпване или заместване в дълг; подновяване (промяната в главното вземане може да се разглежда като новация). При новация и заместване в дълг е необходимо и съгласието на собственика на имота (чл. 102; 107) – то трябва да е с нот.заверка на подписа. Поемане на дълга от купувача при публична продан (чл. 175, ал. 2).

Частичната цесия

Залогът на търговско предприятие, в което е включено вземане, обезпечено с ипотека. Преобразуването на дружество, което е кредитор или длъжник по главното вземане.

При изменение на договора, от който е възникнало обезпеченото вземане, отбелязване не е необходимо – чл. 174, изр. 1 „Ипотеката обезпечава вземането независимо от промените, които са станали в него, но само до размера на сумата, за която е извършено вписването“. Ако се внесат изменения в главното вземане, които не подлежат на отбелязване по чл. 171 ЗЗД, за тях може да се впише втора ипотека.

Отбелязването се извършва по молба на всеки заинтересован с необходимото съдържание, придружена от документа, на основания на който се иска вписването. Извършват се всички действия по вписването – записва се във входящия регистър, подрежда се в ипотечната книга, записва се по партидата на собственика на имота.

Заличаването е вторично вписване. Ипотеката, която е погасена, трябва да бъде заличена от книгите за вписвания. То може да бъде частично – за част от обезпеченото вземане, съответно за част от сумата, ако не е парично. Основанията за заличаване са уредени в ЗЗД:

Доброволно заличаване – става въз основа на писмено съгласие на кредитора с нот.заверен подпис (чл. 179, ал. 1). Съгласието на кредитора е едностранен акт. Може да е отказ от ипотека.

Въз основа на влязло в сила съдебно решение, с което е постановено заличаване. Всяко заинтересовано лице може да предяви отрицателен установителен иск, че ипотеката е погасена.

Когато са изтекли 10 г. до датата на вписването, без то да е подновено. Заличаването става по молба на всяко заинтересовано лице.

Публичната продан погасява всички ипотеки. Купувачът може да иска заличаване, стига да удостовери, че проданта е извършена и че той не е поел ипотеката.

Заличаването се извършва с молба, прилага се актът въз основа на който се иска заличаване – съгласие на кредитора, препис от решение, постановление за възлагане на имота. Заличаването се извършва чрез отбелязване отстрани на вписания акт. Заличаването не засяга съществуването на ипотечното право в отношенията между ипотекарния кредитор и собственика на имота. Ипотеката обаче губи реда на първоначалното си вписване. Тя може да се впише отново – чл. 179, ал. 3 „Заличаването погасява ипотеката. Но ако актът, въз основа на който е станало заличаването, се обяви за недействителен, ипотеката може да се впише наново. В такъв случай тя има ред от новото вписване“.

За морската ипотека има специални основания – чл. 41 КТК „(1)Заличава се от регистъра кораб: 1. за който отпадне основанието да плава под знамето на Република България; 2. потънал, изчезнал или разрушен; 3. признат за негоден за ремонт или ремонтирането му е станало стопански неизгодно. (2) Изпълнителна агенция "Морска администрация" може служебно да заличи кораб, който не отговаря на изискванията за безопасност. Заличаването се предприема, когато са изпълнени последователно следните условия: 1. корабът е с изтекъл срок на валидност на корабните свидетелства за безопасност; 2. корабопритежателят в продължение на три месеца не е уведомил агенцията за извършване на преглед за подновяване на корабните свидетелства за безопасност или за временно изваждане на кораба от експлоатация; 3. корабопритежателят в срок от един месец не е отговорил на писмената покана да представи доказателства, че корабът не подлежи на отписване. (3) В случаите, посочени в ал. 1, точки 1 и 3 и ал. 2, заличаването на кораба става със съгласието на кредитора, чието вещно право е вписано в регистъра“

Прекратяване на ипотеката – с погасяване на главния дълг (само при пълно погасяване-неделимост); с погиване на имота; при отказ на кредитора; сливане между кредитор и собственик; при отчуждаване на имота и др.
### Съдържание и същност на ипотечното право.
Съдържанието на ипотечното право включва правото на ипотекирания кредитор да иска от всяко трето лице да не влошава състоянието на имота и правото да се предизвика публична продан на имота, при която кредиторът да има право на предпочтително удовлетворяване от цената на имота. 

Правото на ипотечния кредитор да иска от всяко трето лице да не влошава състоянието на имота не е установено легално, то се извежда от вземането за обезщетение за вреди, което кредиторът има срещу собственика на имота, който не е длъжник по чл. 177, ал. 2 ЗЗД „Той отговаря към ипотекарните кредитори за повредите, причинени на имота от негова груба небрежност.“ Това право е вещно и има абсолютен характер и може да бъде противопоставено на собственика на имота, който не е лично задължен, на лице, придобило имота след учредяване на ипотеката, на всяко трето лице и на длъжника.

Иска се въздържане от поведение, което влошава стойността на имота. Промени, които не обезценяват имота, са позволени. действията трябва да са извън границите на обикновеното управление, могат да са и правни действия. Не се изисква поведението да е виновно. Действието трябва да не е завършено.

Правото да не се допуска влошаване на имота се защитава с квазинегаторен иск, наричан „девастационен иск“. Ищец по него е ипотекираният кредитор, а ответник всяко лице, което предприема материални действия, влошаващи състоянието на имота.   

Ответникът трябва да бъде осъден да преустанови нарушението и да не извършва за в бъдеще нови нарушения. Може да се иска възстановяване на предишното състояние за сметка на нарушителя, стига това да е възможно. Решението се изпълнява принудително по реда на чл. 527 ГПК. 

Ако главният дълг е срочен и длъжникът е обезценил ипотекирания имот, независимо дали е негов собственик, длъжникът губи привилегията на срока по чл. 71 ЗЗД. Поведението му обаче трябва да е виновно.

Кредиторът има и вземане за деликтно обезщетение за вреди. Това обезщетение може да се търси от собственика на имота, който не е длъжник, но отговорността на последния е ограничена до груба небрежност. Ако вредите са причинени от трето лице, различно от собственика, лицето отговаря на общо основание по чл. 45 ЗЗД и при лека небрежност или по чл. 216 НК. За да се търсят обезщетение, кредиторът трябва да докаже претърпените вреди.

Ипотекираният кредитор притежава особена привилегия в изпълнителния процес. Той има право на предпочтително удовлетворяване от цената на имота.Удовлетворяването от цената на имота се извършва, като ипотекираният кредитор осъжда длъжника за обезпеченото с ипотека свое изискуемо вземане, снабдява се с изпълнителен лист въз основа на съдебно решение и насочва принудително изпълнение срещу имота. Ипотечният иск трябва да се предяви срещу собственика на имота към този момент. Този иск е по-скоро in rem, отколкото личен, защото собственик може да бъде ТЛ-це, което не е лично задължено. Тъй като не е ясно какъв е този иск? Не е осъдителен, защото не може да осъдим ТЛ-це à не може да извадим изпълнителен лист, ГПК допуска ако ипотеката е учредена от трето лице, изпълнителният лист срещу главния длъжник има сила и срещу третото лице. Привилегията на кредитора при удовлетворяване от цената е трета по ред по чл. 136, ал. 1, т. 3. Тя е противопоставима и на третите лица, последващи собственици на имота и титуляри на вещни права, вписани след ипотеката.Това се съобразява от съдебния изпълнител чл. 173, ал. 1 „Кредитор, чието вземане е обезпечено с ипотека, има право да се удовлетвори предпочтително от цената на ипотекирания имот, в чиято собственост и да се намира той“. Имотът може да бъде изнесен на публична продан, независимо чия собственост е в момента. Изпълнителният лист има сила и спрямо последващите приобретатели на имота.

Ипотекираният кредитор не е длъжен да се удовлетвори по предпочитание. Той може да насочи принудителното изпълнение върху всеки обект от имуществото на длъжника. 

Когато обезпеченото вземане е за определена парична сума или за него е уговорена парична неустойка, кредиторът може да писка съдът да му издаде заповед за изпълнение въз основа на акта за вписване на ипотеката чл. 173, ал. 3 „Ако вземането е за определена парична сума или ако за него е уговорена парична неустойка, кредиторът може въз основа на акта за вписването на ипотеката да поиска издаване на заповед за незабавно изпълнение по реда на чл. 418 от ГПК“.

Предварителното уговаряне на способи за удовлетворяване на кредитора, различни от уредените в закона, е забранено с императивната норма на чл. 152. Съглашението, с което се дерогира тази забрана е даване вместо изпълнение.

Обект на принудителното изпълнение е ипотекираният имот заедно с приращенията и подобренията чл. 173, ал. 2 „Правото на предпочтително удовлетворение се простира и върху доходите от имота от деня, в който при принудителното изпълнение собственикът дължи сметка за тях съгласно ГПК“. Ипотекираният кредитор е присъединен по право взискател (чл. 459, ал. 2 ГПК). 

Ипотечното право не дава на кредитора право да иска от собственика на имота, който не е длъжник, да му плати главното вземане. Разбира се, собственикът може да го направи като заплати на  кредитора вземането до размера на вписаната сума. Така той се суброгира в парават на законния кредитор. 

Ипотеката обезпечава по чл. 174: вземането независимо от промените, които са станали в него, но само до размера на сумата, за която е извършено вписването; лихвите за двете години, които предшествуват годината на връчването призовка за доброволно изпълнение на собственика, за текущата година и за всички следващи, до деня на продажбата на имота, ако е вписан лихвоносния характер на вземането;  вземането на кредитора за разноските за учредяването и за подновяването на ипотеката и съдебните разноски и разноските по изпълнението.

С особена привилегия, и от първа по ред, се ползва ипотечният кредитор в производството по несъстоятелност чл. 722 ТЗ. Ако цената на имота превишава вземането, остатъкът се включва в масата на несъстоятелността.

Особената привилегия се упражнява само ако получената от продажбата цена е недостатъчна за удовлетворяване на участващите в изпълнението взискатели. Когато получената сума е не покрива изцяло вземането заедно с лихвите, за остатъка кредиторът участва в разпределението като хирографарен кредитор. Ако е вписана повече от една ипотека, ипотекираните кредитори се удовлетворяват  според реда на ипотеките си. Ако две и повече ипотеки имат един и същ ред, кредиторите се удовлетворяват съразмерно. 

Ипотекираният кредитор се удовлетворява и от застрахователното обезщетение или обезщетението в случай на отчуждаване съобразно реда на привилегията върху имота по чл. 154.

Публичната продан погасява всички уредени върху имота ипотеки. Затова съдебният изпълнител трябва да уведоми ипотекирания кредитор за публичната продан на имота. Дори и да няма изпълнителен лист ипотекираният кредитор е страна в изпълнителния процес и има правата на взискатаел по чл. 494 и чл. 495 ГПК. Съдебният изпълнител е длъжен служебно да отдели сума за удовлетворяването на кредитора до снабдяването му с изпълнителен лист. Ако съдебният изпълнител пропусне да уведоми кредитора за насрочения опис и продан или не запази сума за удовлетворяването му, кредиторът има иска за обезщетение срещу държавата. 

Публичната продан е деривативно придобивно основание. Купувачът става собственик, ако имотът е принадлежал на лицето, учредило ипотеката. Собствеността преминава от деня на възлагането на имота. С публичната продан се погасяват и всички вещни права, учредени след първата ипотека чл. 175 „С извършването на публична продан на имота всички ипотеки върху него, както и всички вещни права, учредени след първата ипотека, се погасяват“.

Законът допуска и ипотеката да бъде запазена след публичната продан, ако купувачът е съгласен с това. Сключва се договор между купувача и ипотекирания кредитор, с който купувачът поема обезпеченото вземане и или встъпва в дълг или замества главния длъжник. Може купувачът да поема и само ипотеката без дълга чл. 175, ал. 2„Ипотеката може да се запази при публичната продан на имота, ако купувачът, по съгласие с ипотекарния кредитор, поеме обезпеченото задължение. В такъв случай протоколът, с който държавният или частният съдебен изпълнител констатира това съгласие, се отбелязва към вписването в имотния регистър“.

Собственикът на имота, който не е длъжник, може да противопостави на кредитора всички възражения на длъжника по главното вземане.

Ако ипотекираният имот е бил придобит от трето лице, което не е длъжник, преди публичната продан, неговите права трябва да бъдат защитени чрез чл. 176 „Ако трето лице, което не е лично задължено по обезпеченото вземане, придобие ипотекирания имот и след това този имот бъде продаден на публична продан, вещните права, които то е имало върху имота, преди да придобие собствеността му, се възстановяват по право, с изключение на ипотеките. За тия последните то участвува в разпределянето на цената съобразно реда, който те са имали.“

Ипотекираният кредитор се ползва от действията по поддържане и запазване на имота. За да важи забраната за неоснователно обогатяване е предвиден специално правило: Чл. 177 „Ако собственикът на продадения ипотекиран имот не е лично задължен, той има право да получи от цената на имота преди ипотекарните кредитори необходимите разноски, които е направил за имота, както и увеличението на стойността му, което се дължи на негови полезни разноски.“

Същността на ипотечното право, разбира се, е спорна. Основните теории са, че е ограничено вещно право, облигационно право с обезпечителен характер, право на предимство и хетерогенно право. Калайджиев подкрепя виждането, че е хетерогенно право. За него това е материално – вещно и абсолютно право (в аспекта да се иска въздържане от въздействието върху имота), съчетано с привилегия, която има процесуален характер.

Безспорни са следните аспекти от същността на ипотечното право: то е акцесорно, обезпечително и неделимо. Ипотеката не може да възникне ако няма валидно главно вземане, освен в изрично посочените от закона случаи. Прехвърлянето на вземането води до прехвърляне на ипотеката. Възможно е  и вземането да бъде цедирано без ипотека по чл. 99, чл. 2. Суброгацията, встъпването у заместването в главния дълг имат действие и за ипотеката. Залогът и запорът върху главното вземане засягат и ипотеката чл. 171 „Прехвърлянето и залагането на вземането, което е обезпечено с ипотека, встъпването в такова вземане и налагането на запор върху него, както и подновяването и заместването в задължение, обезпечено с ипотека, за да имат действие трябва да бъдат извършени в писмена форма с нотариална заверка на подписите и вписани в имотния регистър“. Погасяването на главния дълг, погасява и ипотечното право, освен не собственикът не даде съгласието си с ипотеката да се обезпечава и нови дълг по една новация чл. 107.  

Ипотеката е неделима. Плащането на част от дълга не освобождава част от имота. По ЗУТ неделимостта може да се види и при ипотекиран имот, който се разделя на части – ипотеката лежи върху всички тях; ипотеките, наложени върху неурегулирани поземлени имоти, лежат върху по-късно оформените УПИ. Неделимостта е предоставен в полза на кредитора и той може да се откаже от нея. Отказът е възможен ако вземането или ипотекирания имот са разделени и се прави е писмена форма с нотариална заверка на подписа. 
### Ипотеката се прекратява:
С прекратяването на главния дълг; вземането трябва да е изпълнено изцяло; изключение има по чл. 174, защото ако ипотеката е учредена от лице, което не е длъжник и то плати на  кредитора сумата, лихвите и разноските, ипотеката ще се прекрати; изключение може да има и при новацията ако собственикът се съгласи да обезпечи и новия дълг; ако актът, който прекратява главния дълг е нищожен, прекратяването на ипотеката също е недействително; 

Погиването на имота води до прекратяване на ипотеката; ако е погинала само част, върху все още съществуващата ипотеката остава; 

Ипотеката може да се прекрати чрез отказ на кредитора; отказът трябва да е в писмена форма с нотариална заверка на подписа; 

Ипотеката се прекратява при сливане на ипотекирания кредитор и собственика на имота; изключение  има по чл. 178 „Който купи ипотекиран имот от длъжника по обезпеченото вземане, ако не е поел задължението, може да плати на ипотекарния кредитор до размера на цената, която дължи. В такъв случай по отношение на кредиторите, чиито ипотеки са учредени, преди той да е купил имота, се смята, че той е встъпил в правата на удовлетворения кредитор.“;

Публичната продан прекратява всички ипотеки;

Ипотека се погасява с погасяването по давност на главното вземане;


