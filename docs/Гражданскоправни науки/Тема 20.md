---
title: Тема 20
---

# **Вещни права върху чужда вещ. Право на строеж, надстрояване и пристрояване. Право на ползване сервитути.**

## **Аудио лекция**
   <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%93%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2020.mp3" type="audio/mpeg">
        </audio>
    </div>

## **Вещни права върху чужда вещ**
Първото и най-важно деление е делението на пълно вещно право и ограничено вещно право. Пълно вещно право е правото на собственост и това е единственото пълно вещно право. Нарича се пълно поради обхвата на възможностите, к предоставя на своя носител. В съпоставителен план те са възможно най-широките и най-пълни възможности, които едно лице може да има спрямо вещ. Това се изразява с най-различни термини като пълно господство, пълна власт върху вещта и пр. Ограничени вещни права са всички останали вещни права. Те се наричат още права върху чужда вещ. Към тях се отнасят правото на ползване, правото на строеж (суперфиция), сервитутните права в различните им варианти, които са уредени в закона – може би са към 10, дори и повече ако добавим и сервитутите от ЗУТ бройката би нараснала значително /според Сарафов сервитутите от ЗУТ не са класически вещни права/. Правото на надстрояване и пристрояване – по отношение на него няма спор дали се числи към вещните права, а се спори дали има характера на самостоятелно вещно право или е по-скоро разновидност на правото на строеж. Във въпросника по ВП е разгледан в отделен въпрос, защото има специфики, но от практическа гледна точка този спор е без особено значение.
## **Правото на строеж. Понятие и съдържание. Упражняване на правото на строеж при различните фази на изграждането. Прекратяване на правото на строеж.**
Право на строеж (супрефиция, право на собственост върху постройката на чужда земя) е ограничено вещно право върху чужд поземлен имот, по силата на което носителят му може да построи сграда и да придобие и притежава собствеността върху сградата, независимо от чуждата собственост върху земята. Правна уредба се съдържа основно в чл. 63-67 ЗС.

Суперфицията ограничава действието на чл. 92 „Собственикът на земята е собственик и на постройките и насажденията върху нея, освен ако е установено друго“, като пречи на собственика на земята да бъде и собственик на постройката. Обект на правото на стоеж е поземлен имот, който може да бъде застроен и незастроен. В незастроения, суперфициарът може да строи с оглед трайното предназначение на територията – чл. 63, ал. 1. Ако имота е застроен, собственикът на земята и на сградата прехвърля собствеността върху сградата (или обособен обект в нея), но запазва собствеността върху земята – чл. 63, ал. 2. Съгласно чл. 63, ал. 3 има и още една хипотеза, при която собственикът на земята може да се различава с този на постройката „Собственост върху постройка, отделно от земята под нея, може да се създаде и чрез доброволна делба“. Обект на построяване/придобиване може да бъде цяла сграда, обособен обект или съоръжение. Суперфициарът може да бъде само лице, което не е собственик на земята.
### Отграничения
Правото на строеж трябва да се разграничава от правото на собственост върху сграда, което е самостоятелно право. Неговото значение е придобиване на собствеността върху сграда при прекратяване на правото на строеж. При придобиване на правото на собственост върху сграда възникват нови права – на защита, право на изкупуване, ако собственика на сградата не предложи да я продаде първо на собственика на земята при същите условия, при които ще продаде на трето лице, право на обезщетение при отчуждаване на имота за държавна или общинска нужда и др. Когато едно лице има право на собственост върху постройка, която се намира на чужда земя има и право на строеж, тъй като може да събори сградата и да построи нова в същия размер, за да не прекрачва размера на правата си.

Правото на строеж е различно от разрешението за строеж. Разрешението за строеж е административен акт, по силата на който се разрешава извършването на строителна дейност, вкл. и върху собствен имот. То се издава, за да се спазят параметрите на градоустройство, което да не позволява диво застрояване на терените. (да не се влошава жизнената среда, в която се намират хората.) Отклонението от разрешението за строеж – е незаконно и като такова, дори изградено върху собствен терен, подлежи на премахване, тъй като вече няма възможност за узаконяване. Интересно – при премахване на носещи стени – изисква се правото на строеж.
### Правна същност
Ограничено вещно право , по силата на което титулярят му може да изгради постройка върху постройка върху чужда земя, да ползва земята, до тази степен , до която е нужно да се построи самата постройка или сграда. 

От казаното следва ,че правото на строеж е сложно субективно право – т.к включва три правомощия:

- да се построи върху чужда земя (тоест позволителни действия – да се складират материали в чуждата земя – това е нещо е естествено във връзка с упражняването на това правомощие.

- придобиване правото на собственост върху изградената постройка, което е в логическо контраст с правото на собственост върху земята.

- използване на земята в степента, в която е необходима за построяване на сградата.


Това право от чл. 63-67, ЗС, 180-182 ЗУТ. Чл. 62 от Закона за енергетиката. чл. 54 от закона за горите и следващи (право на поземлен имот в горски територии – стълбове за въздушни електропроводи – това е техническо съоръжения) и други специализирани закони. Това правомощие е формулирано доста общо. чл. 64 от ЗС. (относително пределена норма; каучукови норма). Прилага се за всеки случай конкретно с оглед на спецификата. Примери: Какво означава нормално ползване – да има достъп до входовете на сградата и при случай на нужда да може да се използва земята за ремонтни дейност. Може ли обаче да се използва земята за паркинг? – Това не е нормално използване на сградата, тъй като паркирането е особен вид използване на земята. То не съществува неразривно с ползването на сградата. Неслучайно е въведена фигурата на така наречените „парко-места”. Може ли да се използва земята за изграждане на детски кът – люлки, пясъчници – не, това не е нормално ползване на земята. Може ли да се използва земята за простиране на пране? – Не, това не е нормално ползване на земята. Навремето – В социалистическия строй обаче такова ползване на земята е било нормално. Типична характеристика на правото на собственост е ,че то не се погасява по давност. В този случай имаме изключение – правото на собственост върху постройката се погасява по давност. Значи по принцип правото на собственост не се погасява, но само в този се погасява.
### Форма на учредяване на правото на строеж.
Общото правило е ,че те се учредява чрез договори с транслативно действие във форма - нотариален акт. Има изключение от това правило във връзка с учредяване на правото на строеж върху държавни и общински имот - писмена форма и заповед на компетентен орган и договор, може и да има решение на общинския съвет (формата е облекчена, но има по-тежък фактически състав). Изискването чл. 180 ЗУТ – ПУП.

Важната особеност – учредяването може да се извърши само от собственика на земята, като важно условие за учредяването е да има влязъл в сила ПУП (изискване по чл. 180 от ЗУТ). Това е така, защото чрез ПУП се въвеждат редица ограничения във връзка със строителството, тъй като се очертават параметрите на строителство върху даден поземлен имот и ограниченията, които тежат върху него с оглед на предназначение – максимална височина, разгърната застроена площ.
### Начини на учредяване на правото на строеж
Учредяването може да стане чрез различни способи:

Чрез правни сделки – това е класическият, типичен начин; тук договорът ще има правоучредителен х-р (правоучредително правоприемство). Няма никакво значение какъв е видът на договора. Покупко-продажба, замяна, дарение. Няма пречка и да се учреди и чрез завещание. Може и чрез апортна вноска. 

Може да се придобие право на строеж по давност – в случай на осъществяване на квазивладение ( или конфузия). 

Възможно е да се учреди и чрез административен акт, когато държавна земя на дадена община с оглед на задоволяване на обществени потребности = заповед на областния управител + решение на МС ,за да се учреди. 

Правото на строеж може да бъде в латентно състояние и активно. Когато собственикът на земята прехвърли собствеността върху сградата, която е построена на тази земя правото на строеж не се активира. Ако се срути/събори сградата, собственикът на постройката има право да построи нова. От този момент възниква правото на строеж. ЗС изрично определя „Правото на строеж не се погасява, ако постройката или част от нея погине, освен ако в акта за учредяването е предвидено друго“ (чл. 66 ал. 2) След извършване на строителството правото на строеж преминава в латентно състояние. През този период остава неговата основна функция – да предпази суперфициара от приращението по чл. 92.
### Упражняване правото на строеж
На първо място, от правилото на чл. 67 от ЗС, който гласи, че правото да се построи сграда върху чужда земя – се погасява по давност, ако не се упражни в продължение на 5 години в полза на собственика на земята. Това правомощие е свързано с давностно разсрочване. На практика това означава, че строителството трябва да се извърши в пет години, на кой етап се счита, че сградата е завършена. Отговор на тези въпроси: ТР № 1 от 2011г. на ОСГК на ВКС.А въпросите: Проблемът със завършването на сградата в рамките на петгодишния период (чл. 67). В кой момент се счита, че сградата е завършена – в кой момент се счита, че правото е упражнено. Какъв е характерът на срока – тъй като той разкрива едни непривични и несъгласувани се според традиционните представи на правното мислене белези. Какво става, ако построеното надхвърля в обема си това, което позволява правото на строеж.

Установено е разбирането, че правото на строеж се счита реализирано. Параграф 6 т. 46 от ЗУТ – груб строеж – конструкция , външни стени, покрив (не е необходима да са изградени външните инсталации, да има дограма и др. – тоест да е годно за живеене – обикновено грубият строеж е 1/3 от строежа. Не е нужно да има керемиди отгоре, но да има покрив само.

Срокът – Правото на строеж се губи, тоест то се преклудира, престава да съществува. Тоест този срок носи повече белезите на преклузивен срок. (Статията на Методи Марков – има я тази статия в помагалото му). Съгласно чл. 67 ЗС правото да се построи сграда върху чужда земя се погасява в полза на собственика на земята по давност, ако не се упражни в продължение на 5 години.

Законодателят изрично в чл. 67 е вмъкнал “погасява се в полза на собственика по давност“ - Тълкувайки действителната воля на законодателя – ТР №1 от 2011г. – има различни становища във връзка с характера на този срок, но се счита, че той е давностен – макар да се погасява самото субективно право, а не правото на иск. Рокът е изрично квалифициран като давностен – последица (тя е важна) от това, че срокът е определен като давностен се състои в особеността, че отношенията м/у собственикът на терена и суперфициара ще се уреждат съобразно правилата на погасителната давност (чл.110-120 ЗЗД).

От определянето на срока като давностен следва че неспазването му не води автоматично до погасяване на правото на строеж и съдът не може служебно да приложи правилата за давността – няма ли изрично позоваване от страна на собственика на земята – чл. 120 ЗЗД. 

Собственикът на земята не може да се позове на изтекла давност след като правото на строеж е вече реализирано (независимо колко време след изтичането на 5-те години) – той ще понесе неблагоприятните последици от бездействието си (аргумент от чл. 118 ЗЗД). Срокът може да бъде прекъсван и спиран на основанията, предвидени в чл. 115 и чл. 116 ЗЗД. По принцип давностният срок тече, когато лицето не упражнява правата си. Ако приемем, че срокът е давностен – то собственикът на земята ще трябва да действа активно, за да може да произведе ефектите на този срок.

А какво става ако нашият строител не е спрял строителството, а продължава лека по лека да строи и след като срокът е отминал/изтекъл – въпрос “След като той самият активно действа по реализирането на правото на строеж – изтекъл ли е срокът?“ – фактът, че е изтекъл срокът, но през всичкото това време суперфициарът извършва строителство т.е. упражнява правото си на строеж не означава, че той може да отблъсне и да изключи течащия 5 годишен срок по чл. 67 ЗС – тук релевантният факт е не дали правото на строеж се упражнява, а степента на завършеност на строежа към момента на изтичане на срока (всичко тук зависи от поведението на собственика на земята, защото правото на строеж не се счита автоматично за погасено – собственикът на терена трябва да направи волеизявление, на базата на което правото на строеж ще се счита вече за погасено.

Един частен проблем около степента на завършеност на строежа е проблемът за това как изтича срокът и кога се счита упражнено правото на строеж при сгради с множество самостоятелни обекти в тях, както и при надстрояване и пристрояване на сградата? Този въпрос в практиката се среща най-често при продажба на обекти на зелено – всъщност купувачите закупуват право на строеж в/у отделните обекти, което се извежда от по-широкото право на строеж на предприемача. 

Смисълът на понятието „упражняване на правото на строеж“ , употребено в чл. 67 ЗС , когато е учредено с единен договор за част от обектите в сграда, състояща се от множество самостоятелни обекти включително и при последващо прехвърляне на правото на строеж на други лица, е изграждането на грубия строеж на сградата (т.е. цялата сграда) или съответния етап, за който е издадено разрешението за строеж.“- ТР на ВКС № 1/2011г. – т.е. правото на строеж се счита упражнено от суперфицияра или суперфициарите при довършване на цялата сграда в груб строеж, когато се придобива и собствеността в/у отделните самостоятелни обекти в нея. (т.е. не се прилага правилото, на което са се позовали собствениците от 5 етаж.)

Цел на това правно положение е да се притисне суперфициярът да завърши сградата в срок. Правото на строеж се преценява с оглед на цялата сграда – а не на отделните обекти, включени в нея. При сгради в режим на ЕС – “освен право на собственост върху отделните самостоятелни обекти съществува и съпритежание на общите части като двете права са в неразривно единство – чл.98 ЗС. Затова е недопустимо да се разкъсват отделните правомощия на правото на строеж като се приеме, че до изтичане на петгодишния срок по чл.67 ЗС то е упражнено, но не е придобита собствеността поради неизграждане на общите части “. 

Идеята е да се брани интересът на собственика на земята – и не е удачно да се приема, че за част от сградата правото на строеж е упражнено, а за друга част не е упражнено и срокът не е започвал да тече.( “Състоянието , при което за неопределен период от време съществуват упражнени и неупражнени, но непогасени по давност ограничени вещни права на строеж за части от сградата, в съотношение на главна вещ и принадлежност /основен обект и общи части/ не е в интерес на собственика на земята сградата да бъде построена в петгодишен срок , който цели да защити разпоредбата на чл.67 ЗС. Недовършеното строителство е неприемливо и от гледна точка на устройството на урбанизираните територии, затова ЗУТ съдържа разпоредби, целящи да стимулират приключването на строежите в определен срок“.)
### Трите случая на дерогиране на чл. 67
Ако в полза на собственика се учреди право на строеж върху отделен обект или сграда, но в същото време се задължи да извърши строителната дейност. То тогава няма да се погаси правото на строеж. Логиката – правната сигурност – той е собственикът – може да се откаже – то тогава какво ще правят другите суперфициари?

Никога не се погасява по давност и правото на строеж, отстъпено като обезщетение за отчужден недвижим имот § 11 ПР ЗУТ.

Когато се извършва право на надстрояване и пристрояване – срокът по чл. 67 ЗС не тече, когато е налице фактическа невъзможност за започване на строителство. (Примери: не е разчистен теренът – или не го допускаме да строи. Срокът е изтекъл, но спрямо лицето, което има пристрояване или надстрояване – за него то срок не е текъл).
### Превишаване на обема на учреденото право на строеж (ексцесия)
В случай на превишаване на пределите на правото на строеж . Зависи дали ексцесът може да се обособи като самостоятелен обект или не може да се обособи като самостоятелен обект – ако може да се обособи като самостоятелен обект се счита, че по отношение на него проявява действие ефекта на приращението (чл. 92 ЗС) ,поради което негов собственик се оказва собственикът на земята ,а отношенията между тях ще се уреждат – чл. 59 или чл. 60-62. Ако обаче ексцесът не може да, се обособи като самостоятелен обект – тогава възниква съсобственост – между суперфициара и собственикът на земята по отношение на целия изграден обект (обектът на ексцесът), като собственикът на земята ще има идеална част – съотв. На размера на ексцеса. В съдебната практика има и позиция ,че в случай на ексцес – построеното се явява принадлежност към главната част на сградата и принадлежи на суперфициара. Тази позиция е „търпимо невярна”. Приращението не е способ за придобиване на собственост , то е начин за защита на правото на собственост върху земята , на този принцип – знае се ,че всеки ,който построи върху чужда земя извън рамките на учреденото на правото на строеж , собственик на приращението ще стане собственик на земята. 

Съгласно разпоредбата на чл. 66 ал.2 – ако погине пострйката или част от нея , не се погасява правото на строеж. След като се реализира правомощието и сградата бъде построена – това правомощие губи актуалното си значение ,т.к няма обект на строеж. Правото на строеж обаче продължава да съществува в „латентен вид” и в случай на събаряне на сградата или на част от нея, то се „възражда” образно казано, т.е. нещата се възстановяват в първоначалния си вид .

Правото да се придобие собствеността върху сградата. То е достатъчно понятно и е свързано с придобиване на право на собственост – то се черпи от едно ограничено вещно право. Ограничените вещни права се черпят от правото на собственост. 
### Ограничения върху правото на собственост
Ограничението по чл. 66 – ако собственикът на постройката реши да я продаде на трето лице, различно от собственика на земята. Той първо трябва да я предложи на собственика на земята по реда на чл. 33 ЗС. Значи той няма свобода в разпореждането в правото си на собственост. Собственикът на сградата не може свободно да учредява право на пристрояване (до сградата се строи) и надстрояване спрямо нея ,а е необходимо ,за да се учреди такова право трябва да има съгласие и на съсобственика на земята, защото имаме надхвърляне на обема на правото на строеж. Никой не може да има повече права от своя праводател. (интересно – може ли да има правоучредително правоприемство при равни по обем права без разрешение на праводателя). Законът не поставя изискване за упражняването на правото на строеж след завършване на сградата.
## **Право на надстрояване и пристрояване**
Правото на надстрояване и пристрояване е ограничено ВП, по силата на което носителят му може да пристрои или надстрои съществуваща сграда, като придобие собствеността върху изградения обект заедно със съответните идеални части от общите части на сградата. Има две становища относно същността на правото на надстрояване и пристрояване: 1. Вид право на строеж, тъй като предполага съществуваща сграда и в този смисъл ПНП е акцесорна правна възможност, основана на правото на строеж (преобладаващо мнение); 2. Самостоятелен вид ВП, тъй като обект на правото е застроен имот заедно със сградата, при упражняването му правото се прекратява (ако сградата се разруши правото на строеж не е погасено и може отново да се упражни, но за да има право на надстрояване и пристрояване трябва да съществува сградата) – М.М. и Вл. П..

Обект, върху който да се упражни правото на надстрояване и пристрояване (ПНП) може да е застроен поземлен имот или съществуваща сграда. При имот е необходимо влязъл в сила подробен устройствен план (или виза за проектиране). При съществуваща сграда трябва да има възможност да се увеличава на височина (надстрояване) или на широчина (пристрояване). Може едно лице да има едновременно право на надстрояване и на пристрояване на една и съща сграда. След упражняване на ПНП може да се придобие собственост на самостоятелен обект (жилище) или несамостоятелен (ще възникне съсобственост) в съществуваща сграда.

`	`Носител на ПНП може да ФЛ, ЮЛ, държавата. Носителят на това право не трябва да е изключителен собственик на сградата. Може да е етажен собственик или съсобственик. Носител може да бъде и собственикът на земята, ако е учредил право на строеж в ограничен обем. Ако собственикът на постройката упражни право на надстрояване или пристрояване, което излиза от размера на правото му на строеж при самостоятелен обект по силата на приращението построеното ще стане собственост на собственика на земята, а при несамостоятелен обект – ще възникне съсобственост. Няма ПНП, когато правото на строеж е предварително поделено и са определени обектите за всеки суперфициар, като строителството им ще се осъществи последователно.

Учредяването на ПНП може да стане чрез правна сделка. Ако е между ФЛ и ЮЛ – нотариална форма, а ако е върху държавен или общински имот, в полза на държавата или общината – писмена. Когато се учредява върху държавен имот е необходимо провеждане на търг (понякога и без), след което областният управител издава заповед, въз основа на която се сключва договор (чл. 59 ЗДС „Право на надстрояване или пристрояване върху съществуваща сграда, изградена върху държавна земя, се учредява при условията и по реда на [чл. 58, ал. 2 и 3](javascript:;)“). ПНП върху общински имот е регламентирано в чл. 37 и 38 ЗОС – необходимо е решение на общинския съвет, търг или конкурс, заповед на кмета и сключване на договор.

В различни хипотези ПНП се учредява от различни лица. Ако земята и сградата са собственост на едно лице (или съсобственост на няколко лица) се учредява от него. Ако земята е собственост на едно лице, а сградата на друго, зависи от обема на учреденото право на строеж:

Ако правото на строеж е в пълен обем преди построяването на сградата суперфициарът може да прехвърли съответната част от правото на строеж. След построяването на част от сградата в завършен вид, ПНП се учредява от суперфициара.	

Ако правото на строеж е ограничено, собственикът на земята си е запазил ПНП и може да го учреди, включително и на собственика на сградата. Ако не е запазил ПНП е необходимо съгласието на собственика на сградата.

`	`Ако сградата е в режим на етажна собственост, съгласно чл. 17, ал. 2 от ЗУЕС общото събрание взема решения за „за предприемане на действия за надстрояване и пристрояване, за учредяване право на ползване или право на строеж“. Съгласно чл. 185, ал. 3 ЗУТ „..решение на общото събрание на собствениците, взето по установения ред, и изрично писмено съгласие на всички собственици - непосредствени съседи на обекта, а когато се завземат общи части - съгласието на всички собственици, изразено с нотариална заверка на подписите“. Необходимо е сключване на договор със съсобственика на имот в нотариална форма и декларации на всички етажни съсобственици. Според Г.Б. правото на надстрояване и пристрояване винаги се учредява от собственика на земята, като към него се добавя и съгласието на собственика (собствениците) на сградата. Освен чрез правна сделка ПНП може да се придобие и по давност, чрез съдебно решение и т.н.

От учредяване на ПНП възникват две групи правомощия за неговия носител: върху земята и върху сградата. Ако носителят на ПНП не е собственик на земята, той има правомощията като суперфициара – да ползва терена и т.н. Носителят на ПНП също спира действието на чл. 92 ЗС. Носителят на ПНП има няколко правомощия върху сградата: 1. Да извърши строителството; 2. Да владее и ползва общите части; 3. Да се разпорежда със своето ПНП; 4. Да придобие собствеността върху пристроеното или надстроеното, както и съответната част от общите части на сградата.

Вещноправна последица от упражняването на ПНО е придобиване правото на собственост върху изградения обект. Носителят на ПНП придобива съответен на стойността на изграденото дял от общите части, а дяловете на останалите се намаляват съразмерно. Ако не е имало етажна собственост, то тя възниква (освен ако ПНП е упражнено от собственика на сградата). А ако е имало етажна собственост, то се променят дяловете на останалите – чл. 40, ал. 2 „При надстрояване на сграда в етажна собственост собствениците на надстроените етажи или части от етажи придобиват, срещу заплащане, собствеността и върху всички общи части на сградата, включително и върху земята. Дяловете на всички съсобственици в общите части се определят съобразно съотношението между стойностите на отделните помещения по време на завършването на строежа“. Ако стойността на изградените общи части не съответства на стойността на пристроеното/надстроеното се дължи съответното заплащане.

Възникват и облигационни последици за носителя на ПНП. Той е длъжен да заплати стойността на придобитите общи части в етажната собственост, което може да се компенсира със стойността на новоизградените от него общи части. Носителят на ПНП трябва да поеме разноските по укрепване на сградата, ако такива са необходими. Той трябва да обезщети етажните собственици за причинените имуществени и неимуществени вреди и неудобства. Носителят на правото трябва да изпълни всички задължения по поетия от него договор за учредяване на ПНП. Освен задължения за носителя на правото, такива възникват и за етажните собственици – да заплатят стойността на новосъздадените общи част или други подобрения. По принцип облигационните последици се уреждат от сключения договор, а ако там не са уредени те възникват на извъндоговорно основание – непозволено увреждане, неоснователно обогатяване или гестия.

Основанията за прекратяване са сходни с тези на правото на строеж – неупражняване в срок от 5 години (чл. 67 ЗС), с изтичане на уговорения срок, ако е учредено като срочно право, при отказ, при сливане, при разваляне, отмяна или унищожаване на договора и т.н. Последиците от прекратяването са в полза на лицето, което го учредило – суперфициар, собственик, но според М.М. не и в полза на етажните собственици. Правото на пристрояване и надстрояване се прекратява след упражняването му.
## **Правото на ползване.** 
Правото на ползване е ограничено вещно право, по силата на което титулярят му може да ползва една чужда непотребима вещ съобразно предназначението й и да получава добивите от нея, без да я променя съществено. Това право е с оглед личността и съгласно чл. 56, ал. 2 ползвателят не може да го отчуждава – непрехвърлимо и ненаследимо. Правото на ползване дава възможност на титуляря му да ползва чужда вещ без да дължи обезщетение за това. Освен това ограничава действието на приращението по чл. 93 ЗС и е пречка собственикът на вещта да придобие добивите. Целта на правото на ползване е във възможността ползвателят на чужда вещ да придобива плодовете от нея като стане техен собственик.

Правото на ползване може да се учреди върху всякакви вещи, които не са публична собственост (за общинска публична собственост може да се предвиди изключение), не са съвкупности от вещи, представляват реални части от вещи са и са непотребими. Титуляр на правото може да бъде несобственик или съсобственик на вещта. И ЮЛ могат да бъдат титуляри, но при капиталовите търговски дружества включването в капитала е опасно, тъй като правото на ползване е непрехвърлимо и не може да се осребри, така че не може да гарантира интереса на кредиторите.

Облигационното право урежда договори, с които се предоставя право на ползване върху чужда вещ – наем, заем за послужване, аренда. Тези права нямат абсолютен характер. Разлика напр. с наема е, че той е по принцип неформален договор, докато правото на ползване по чл. 56 ЗС трябва да е учредено с нотариален акт. Освен това наемателят няма задължения да плаща данъци и такси, свързани с ползването, нито да застрахова чуждата вещ. Върху обекти публична държавна собственост може да се учреди концесия, което в стария ЗК се е определяло като „особено право на ползване“, но по-точното наименование е „експлоатация“ (чл. 2 нов ЗК „Концесията е право на експлоатация върху обект и/или на услуга от обществен интерес, предоставено от концедент на търговец - концесионер, срещу задължението на концесионера да изгради и да управлява и поддържа обекта на концесията или да управлява услугата на свой риск“). Концесията се учредява върху обекти изключителна държавна собственост, обекти публична държавна или общинска собственост, частна държавна или общинска собственост, и имоти на публичноправна организация за срок до 35 години. Правото на експлоатация не е уредено като ВП. Съгласно чл. 56, ал. 1 ЗДС „Възмездно право на ползване върху имот - частна държавна собственост, се учредява със заповед на областния управител за срок не по-дълъг от 10 години“, а правото на ползване може и да е безсрочно.

Не са ВП и правото на ползване на нематериални блага, обект на интелектуалната собственост. Правото на ползване трябва да се отграничава и от правомощието ползване на собственика и суперфициара – при тях ползване не е самостоятелно ВП.

Правото на ползване може да бъде учредено с правна сделка – договор със собственика (в нотариална форма за НИ, писмена форма за държавата и общините); при доброволна делба; със завещание (завет). При това наследяване е налице конститутивно, а не транслативно правоприемство. При конститутивната сукцесия въз основа на едно свое притежавано субективно право праводателят учредява едно несъществуващо до момента в този вид субективно право и го прехвърля на правоприемника, като в патримониума на праводателя остават някакви остатъчни правомощия – тези, които не са обект на правоприемство (право на строеж, право на ползване, сервитутите, тежести). При тези вещноправни хипотези у голия собственик остават само тези вещни правомощия, които не влизат в съдържанието на учреденото от него вещно право (чл. 17, ал. 2 и чл. 35 ЗН). По давност може да се придобие ако е упражнявано ограничено владение в рамките на правото на ползване. Правото на ползване може да се учреди и със съдебно решение, както и с административен акт по чл. 26 ЗСПЗЗ „Министърът на земеделието и храните или оправомощени от него лица и общинските съвети могат да предоставят на гражданите безвъзмездно правото на ползуване от държавния или общинския поземлен фонд върху слабопродуктивни земи и върху земи в обезлюдени райони, определени от Министерския съвет“. По особено е при учредяване на право на ползване върху държавен имот: договорът се сключва въз основа на заповед на областния управител след провеждане на търг или конкурс. Върху общински имот може да бъде възмездно учредяване – след решение на общинския съвет и провеждане на търг или конкурс кметът издава заповед и сключва договор; и безвъзмездно – по същия ред без търг/конкурс.

Съдържанието на правото на ползване включва правомощието владение и ползване. Ползвателят упражнява ограничено владение върху вещта. Според Г.Б. това не е владение по смисъла на чл. 68, ал. ЗС, защото позлвателят упражнява фактическа власт върху чужда вещ и липсва намерение за своене. Когато ползвателят има пълното владение и ползване по отношение на вещта за собственика остава само правомощието разпореждане – т.нар. „гола собственост“. Според М.М. правомощието владение на ползвателя съществува заедно с ограниченото правомощие на владение на собственика, защото и двете могат да бъдат защитавани. Обикновено ползвателят упражнява фактическата власт върху цялата вещ, но той се явява не само като владелец, но и като държател за собственика. Ползвателят може да се защити както с посесорни, така и с петиторни искове. Те могат да се предявят и срещу собственика, защото и той е длъжен да не пречи на титуляря да упражнява правото си. Правомощието ползване включва няколко възможности за ползвателя – да си служи лично с вещта и да получава добивите от нея. За придобиването на правата върху гражданските плодове, дължи от трети лица по заварени отношения е необходима цесия – при условията на чл. 237 ЗЗД наемните отношения се запазват. Ползвателят е ограничен – трябва да ползва вещта само съобразно предназначението и; и да не променя съществено вещта. Ползвателят може да упражнява правото си лично или чрез друг, т.е. може да дава вещта под наем или в заем за послужване. За ползвателя съществува едно особено право да придобие право на собственост по §4 ЗСПЗЗ.

Освен правомощия за ползвателя възникват и задължения. Част от тях може да са определени в учредителния акт, като те са с чисто облигационен характер. В закона (диспозитивни правила) също има установени задължения:

- Да се грижи за запазването и поддържането на вещта, без да отговаря за овехтяването и изхабяването на вещта, които се дължат на обикновената и употреба (чл. 57)

- Да поема разноските (необходими), свързани с ползването, включително и дължимите данъци и такси (чл. 57)

- Да извършва дребните поправки за своя сметка (по аргумент от договора за наем). Ползвателят не може да извършва подобрения в имота без съгласието на собственика, защото законът разпорежда вещта да не се променя съществено. Според Г.Б. ползвателят е длъжен да поема полезните разноски и не би било редно те да са в тежест на собственика.

- Да застрахова вещта в полза на собственика и плаща премиите, ако не е уговорено друго (чл. 57). При погиване на вещта собственикът ще бъде удовлетворен от сумата по застраховката.

- Да съобщава на собственика за посегателства срещу вещта (чл. 58). Ползвателят може да защити само своето право.

- Да върне вещта при прекратяване правото на ползване (чл. 57, ал. 1). Вещта трябва да е в добро състояние, т.е. да е годна за ползване по предназначение. Състоянието на вещта може да се установи чрез съставяне на опис при предаване на вещта за ползване и при нейното връщане. Ако при предаване на вещта за ползване не е направен опис съществува оборима презумпция, че е предадена в добро състояние – чл. 57, ал. 2 „При предаване на имота се съставя опис. При липса на опис предполага се, до доказване на противното, че имотът е предаден в добро състояние“.


Правото на ползване се прекратява: с изтичане на срока, за който е учредено (ако има; върху държавни и общински имоти може да се учреди най-много за 10 г.); при неупражняване в срок от 5 г. (чл. 59, ал. 3); при смърт на ползвателя; при погиване на вещта; при отказ от правото; при сливане на ползвател и собственик; при разваляне и унищожаване на договора. Правото на ползване може да се прекрати и по съдебен ред – по иск на собственика при нарушаване на съществените задължения на ползвателя, поведението му застрашава вещта с повреждане, променя вещта и т.н. Правото е преобразуващо, а искът – конститутивен. Прекратяването е занапред в полза на собственика. За ползвателя възниква задължението да върне вещта.
## **Сервитути**
Сервитутът е ограничено ВП-о върху чужд имот (обслужващ), по силата на което собственикът на друг недвижим имот (господстващ) може да получи определена изгода за ползването на своя имот. Правото принадлежи на собственика или на носителя на друго ВП върху господстващия имот. Обект на сервитутно право може да бъде само недвижим имот (най-често поземлен). Не е задължително обслужващият имот да е съседен на господстващия. Сервитут върху собствен или съсобствен имот не може да съществува. Притежанието на друго ограничено ВП върху обслужващия имот не поглъща сервитута.

Сервитутните права се характеризират с акцесорност – сервитутното право е обусловено от ВП върху господстващия имот, чиято съдба следва. Сервитутът тежи върху целия обслужващ имот и е учреден за титулярите на всякакви ВП-а върху господстващия имот. Според Г. Боянов Сервитутните права не са изчерпателно изброени в закона. Според М.М. това би създало правна несигурност. Те са ВП и са подчинени на принципа, че са numerus clasus. Договорно установените възможности за извличане на изгода от чужд имот създават само облигационно отношение и нямат действие по отношение на третите лица.

Сервитутите трябва да се отграничават от 1. Ограниченията на собствеността върху подчинения имот. Ограничението на собствеността не кореспондира с насрещно субективно право, както при сервитута (чл. 51 и 52 ЗС не са сервитути). Понякога и закона смесва двете понятия – чл. 64, ал. 2 ЗЕ ограниченията в ползването на прилежащите към енергийните обекти имоти е уредено като сервитут. 2. Правото на строеж за изграждане на енергийни обекти. 3. Търпимите действия, защото не представлява упражняване на субективно право.

В съдържанието на сервитутното право се включва правомощието владение. То е свързано с упражняването на власт върху обслужващия имот в рамките на сервитута (при отрицателни сервитути не се упражнява чрез фактическа власт). Сервитутът може да бъде защитаван при нарушение от всяко трето лице с посесорен или с петиторен иск. От акцесорния характер на сервитутното право следва, че ако се предяви иск за защита трябва да се установи и собствеността върху господстващия имот. Учреденият сервитут предполага и едно специфично правомощие – да се преминава, да се прокарва провод, да се поддържа и др. За разлика от правото на ползване сервитутът може да бъде прехвърлян, но заедно със собствеността на господстващия имот.

Сервитутите могат да бъдат класифицирани в няколко вида с оглед различни критерии.

Положителни и отрицателни – с оглед възможността собственикът на господстващия имот да въздейства активно върху служещия имот. Положителен е сервитутът, който дава възможност на собственика на господстващия имот да извършва определени действия при осъществяване на сервитута – напр. правото на преминаване. 2. Отрицателен е този, по силата на който собственикът на господстващия имот може да иска да не се извършва нещо в служещия – да не се застроява, да не се засажда (според М.М отрицателните сервитути по същество са ограничения на собствеността).

Прекъсвани и непрекъсвани – с оглед необходимостта от отделните действия по упражняването им или наличието на трайно състояние, поддържането на което не се нуждае от определени човешки действия. Прекъсван е сервитутът на преминаване, а непрекъсван е на прекарване на провод. Видими и невидими (явни и скрити) – в зависимост от видимостта на измененията в подчинения имот. Видим е сервитутът на прекарване на провод, а невидим е на преминаване.

Законни и доброволни. Законните (принудителни) са тези сервитути, които са предвидени в закона, и по волята на собственика на господстващия имот могат да бъдат установени върху служещия имот и против волята на неговия собственик – чл. 192, ал. 2 и 3 ЗУТ. Доброволните сервитути не могат да бъдат наложени на собственика на служещия имот по административен или съдебен ред, а учредяването им зависи от неговото съгласие.

В миналото е имало деление на сервитутите на лични и поземлени с оглед привръзката на правото към собствеността върху господстващия имот, или липсата на такава, в който случай титуляр на сервитута е определено лице. По сегашното ни право всички сервитути са поземлени.

Правото на преминаване е уредено в чл. 36 Закон за опазване на селскостопанското имущество, чл. 37 ЗОСИ, чл. 192 ЗУТ, чл. 64 ЗЕ.

По чл. 36 ЗОСИ „Собственик или ползувател на селскостопанска земя, която няма изход на обществен път, може да поиска от кмета на района или кметството по местонахождението на имота да му разреши право на преминаване през съседните земи“, необходимо е собственика (ползвателя) на селскостопанската земя да няма изход към обществен път. Учредява се от кмета, а преди това комисия определя мястото за преминаване, така че да се причини най-малка вреда на служещия имот и определя размера на обезщетението. Заповедта на кмета може да се обжалва пред РС, който решава въпроса по същество и се произнася с решение, което не подлежи на обжалване.

По чл. 37 ЗОСИ „Когато селскостопанската земя се окаже без достъп вследствие на продажба, замяна, делба или тя е предоставена за лично ползуване, продавачът, заменителят, съделителят или предоставилият земята е длъжен да осигури достъп, без да има право на обезщетение за вредите“ – не се дължи обезщетение, когато недостъпността на имота е резултат на продажба, замяна, дарение, делба или предоставяне за лично ползване.

По чл. 192 ЗУТ „Право на преминаване през чужд поземлен имот се учредява с писмен договор с нотариална заверка на подписите“ – формата за действителност е облекчена (не се изисква НАкт). Съгласно ал. 2 може да се учреди и със заповед на кмета „Когато не е постигнато съгласие между собствениците на поземлените имоти и друго техническо решение е явно икономически нецелесъобразно, правото на преминаване през чужди поземлени имоти се учредява със заповед на кмета на общината“. Договорът или заповедта се вписват по партидите на двата имота.

По чл. 64 ЗЕ – учредява се в полза на енергийното предприятие при изграждане и експлоатация на проводи. Възниква въз основа на влязъл в сила подробен устройствен план и е изплатено еднократно обезщетение.

Право на прокарване на временни пътища е уредено в чл. 190 ЗУТ „Когато съгласно подробен устройствен план някои урегулирани поземлени имоти имат лице само по проектирани нови улици, преди тези улици да са открити, общината може да прокарва временни пътища, които осигуряват достъп до съответните имоти“. Учредява се в полза на собствениците на имоти, достъпът до които е възможно по проектирани улици. За да им се осигури достъп се създават временни пътища въз основа на заповед на кмета. Ограничение е да не засягат заварени сгради и постройки. Собствениците на господстващите имоти дължат обезщетение на собствениците на засегнатите имоти (по реда на чл. 210 ЗУТ). Според Вл. П тъй като собствеността на използвания имот не се засяга това няма характер на сервитут.

Право на прокарване на инсталации, мрежи и съоръжения е уредено в чл. 67, ал. 1 ЗУТ, чл. 193 ЗУТ, чл. 35, ал. 2 ЗОСИ:

По чл. 67, ал. 1 „Подземни и надземни общи мрежи и съоръжения на техническата инфраструктура се проектират и изграждат в общински и държавни поземлени имоти. Когато това е невъзможно, мрежите и съоръженията на техническата инфраструктура се изграждат в поземлени имоти - собственост на физически и юридически лица, по реда на [чл. 199](javascript:;) или [205](javascript:;)“ – общи мрежи и съоръжения.

По чл. 193 „Правото на прокарване на отклонения от общи мрежи и съоръжения на техническата инфраструктура през чужди имоти се учредява с писмен договор между собствениците на поземлените имоти с нотариална заверка на подписите“ – отклонения от общи мрежи и съоръжения. Подобно на правото на преминаване – писмен договор с нотариално заварени подписи. И тук ако не се постигне съгласие, а друго решение е явно икономически нецелесъобразно, правото се учредява със заповед на областния управител/ кмета на общината. Ограничение е да не се влошават условията за застрояване и да се препятства ползването на имота. Договорът/заповедта се вписват по партидите на двата имота.

По чл. 35, ал. 2 ЗОСИ „Прокарването на инсталации и съоръжения през чужди селскостопански земи се допуска само когато това се извършва по законоустановения ред и при пълно обезщетяване на причинените вреди“ – препраща към общия ред.

Сервитут, уреди в ЗВ е правото на водопрекарване чл. 112 „Всеки собственик е длъжен да даде право на водопрекарване през своя имот на всички, които имат постоянна или временна нужда от това“. Учредява се с договор, за действителността на който не е предвидена форма. Ако няма съгласие – с акт на директора на басейновата дирекция и след заплащане на определено обезщетение. Ограничения на собствеността, а не същински сервитути са уредените по чл. 104, ал. 2 ЗВ – сервитути в обществена полза и чл. 108-110 ЗВ – сервитути, произтичащи от положението на имотите.

Сервитут уреден в ЗЕ по чл. 64, ал. 2, освен правото на преминаване е и „право на прокарване на въздушни и подземни електропроводи, на надземни и подземни хидротехнически съоръжения за производство на електрическа енергия, топлопроводи, газопроводи, нефтопроводи и нефтопродуктопроводи в полза на енергийното предприятие“. Не са сервитути, но закона ги определя като такива – ограничението в ползването на застрояването на имота в т.нар. сервитутна ивица, както и правото на достъп на контролните органи до обектите.

Чл. 61 ЗГ също регламентира сервитути за изграждане или обслужване на: „1. въздушни и подземни електропроводи, надземни и подземни хидротехнически съоръжения за производство на електрическа енергия, нефтопроводи, топлопроводи, газопроводи, нефтопродуктопроводи, водопроводи, канализации, кабели и други елементи на техническата инфраструктура; 2. телефонни, телеграфни, радиосъобщителни и други линии; 3. лифтове и влекове; 4. обхвата на съоръжения от ветрогенераторни и фотоволтаични паркове“.

По ЗЕС върху всички имоти – публична и частна собственост може да се учредят: 1. Право на преминаване; 2. Право на прокарване (обхваща и застрояване на мрежи и съоръжения) на мрежи и на отклонения от тях (по чл. 287) . По чл. 295 – правото на специално ползване „на линейни инженерни мрежи на транспорта, водоснабдяването и канализацията, електроснабдяването, газоснабдяването, хидромелиорациите по смисъла на [§ 5, т. 31 от Закона за устройство на територията](http://pravo5.ciela.net/Dispatcher.aspx?Destination=Document&Method=OpenRef&Idref=2528894&Category=normi&lang=bg-BG), включително техните сервитутни зони, на водни и напоителни съоръжения и естествени водни басейни - публична собственост“. Правата се придобиват от предприятията, предоставящи обществени електронни съобщителни мрежи и/или услуги.

Учредяването може да стане с правна сделка – договор или едностранна сделка (завет). Не винаги актът подлежи на вписване, понякога формата е облекчена. При липса на съгласие – с административен акт. Със съдебно решение по чл. 19, ал. 3. По давност – само положителен сервитут, но ако действията се разглеждат като търпими това изключва възможността за придобиване по давност. Сервитутните права се прекратяват с изтичане на срока, за който са учредени, с прекратяване на договора, при отказ, с отпадане на нуждата (напр. изгради се достъп към улицата), по давност (аргумент от другите ограничени ВП), при сливане на собственика на обслужващия имот и титуляря на сервитутното право.

