# **Особени искови производства по търговските спорове, колективните искове и бързите производства.**
## **Бързо производство**
### Същност
Уредено е като самостоятелно особено исково производство. Приложимостта му не зависи от волята на страните. Ако предмет на разглеждане е иск, посочен в чл. 310 ГПК, то производството ще протече по реда на глава 25 Бързо производство.

Предвижда правила, водещи до извършване на някои съдопроизводствени действия в по-кратки срокове и такива, които ограничават възможностите за субективни и обективни усложнения. В това производство се наблюдава засилено  проявление на принципа на концентрационното начало. Част от процесуалните действия по подготовка на делото, които в общия исков процес се извършват в първото открито съдебно заседание, при бързото производство се осъществяват преди това в закрито заседание. Специфики се наблюдават и с оглед срока на постановяване на съдебното решение и началото на срока за обжалване на същото.
### Приложно поле 
По реда на бързото производство се разглеждат искове с предмет правоотношения, които поради по-високата си социална значимост и относително ниска сложност, следва да бъдат разглеждани при съкратени срокове. Включват се единствено исковете по чл. 310, ал. 1 ГПК, като цитираната норма не може да се тълкува разширително.

Искове за трудово възнаграждение, за признаване на уволнението за незаконно и неговата отмяна, за възстановяване на предишната работа, за обезщетение за времето, през което работникът е останал без работа поради уволнението, и за поправка на основанието за уволнение, вписано в трудовата книжка или в други документи. 

Бързото разглеждане на спорове с предмет, посочените права се налага поради социалната им значимост. Трудовото възнаграждение, получавано от работник/служител обикновено е единственото му средство за препитание.

Трудови спорове, които не са посочени в чл. 310 ГПК, се разглеждат по общия ред.

Чл. 344, ал. 4 от КТ предвижда, че трудовите спорове по ал. 1 на същата разпоредба (които се покриват от чл. 310, ал. 1, т. 1 ГПК) се разглеждат от районния съд в тримесечен срок от постъпването на исковата молба и от окръжния съд - в едномесечен срок от постъпването на жалбата. Доколкото уредбата на бързото производство по ГПК е по-нова от цитираната норма на КТ, то приложение следва да намерят сроковете, предвидени в глава 25 ГПК „Бързо производство“.

**Искове за опразване на наети и заети за послужване помещения.**

Този вид спорове не представляват особена сложност, поради което, предвид сравнително честото им възникване, се предвижда да се разглеждат по реда на бързото производство.

В случай че такъв спор е търговски - договорът за наем е сключен между търговци, а цената на иска е над 25 000 лв., спорът би следвало да се разглежда по реда на бързото производство. То се явява специално по отношение на производството по търговски спорове, тъй като последното урежда всякакви търговски спорове, докато чл. 310, ал. 1, т. 2 ГПК визира именно спорове, свързани със спор по опразване на наети или заети за послужване помещения.

Ищецът следва да твърди наличие на договорни отношения – договор за наем или заем за послужване на помещения, т.е сгради или части от сгради. Производството не се прилага по отношение на наем или заем на движими вещи или незастроени недвижими имоти.

**Искове за установяване и преустановяване на нарушение на права по Закона за авторското право и сродните му права, Закона за патентите и регистрацията на полезните модели, Закона за марките и географските означения, Закона за промишления дизайн, Закона за топологията на интегралните схеми и Закона за закрила на новите сортове растения и породи животни.**

В приложното поле на чл. 310, ал. 1, т. 3 ГПК се включват искове за закрила на определена разновидност интелектуални права чрез установяване на нарушения (искове за установяване на факти с правно значение) или искове за преустановяване на нарушения (осъдителни искове). Евентуални претенции за обезщетения за вреди, произтичащи от такива нарушения, ще се гледат по общия ред. 

**Искове за установяване и преустановяване на нарушение на права по Закона за защита на потребителите**

Бързо производство ще се прилага само по отношение на индивидуална защита на потребителите, доколкото съгласно Закона за защита на потребителите колективната защита се осъществява по реда на производството по колективни искове.

По този ред ще се разглеждат само дела за установяване на нарушение по ЗЗП и съответно прекратяване на такова нарушение, когато става дума за индивидуална защита. 

За разглеждане на иска по този ред, ищецът трябва да е потребител.

**Други искове, чието разглеждане в бързо производство е уредено в закон.** Пример: искове за издръжка по чл. 146, ал. 2 С

По въпроса дали да се приложи бързо производство съдът се произнася с определение, което не подлежи на обжалване.
### Особености при разглеждане на делото
Чл. 311, ал. 1 - В деня на постъпване на исковата молба съдът извършва проверка за нейната редовност и за допустимостта на иска.

Липсва изрично предвиден по-кратък срок за поправка на исковата молба, поради което следва да се приложи срокът, характерен за общия исков процес, а именно едноседмичен срок.

Съдът дава указания на ищеца да допълни, конкретизира твърденията си и да отстрани противоречията в тях, когато са неясни, непълни или неточни. 

В общия исков процес това се извършва по реда на чл. 143, ал. 2 и чл. 145, ал. 2 ГПК в първото открито заседание в частта му за подготовка на делото. В бързото производство указанията и конкретизирането на твърденията в исковата молба е изнесено преди откритото заседание и преди изпращане на исковата молба на ответника. Доколкото в случая не става дума за нередовна искова молба, при неизпълнение на указанията на съда исковата молба не се връща, а съдът продължава съдопроизводствените действия.

Няма предвиден по-кратък срок за отговор на исковата молба. Срокът за отговор на ответника и в бързото производство е едномесечен. Съгласно чл. 312, ал. 1 ГПК в деня на постъпване на отговора на ответника или на изтичане на срока за това, съдът в закрито заседание извършва подготовката на делото като:

насрочва делото за дата не по-късно от три седмици; 

изготвя писмен доклад по делото;

приканва страните към спогодба и им разяснява преимуществата на различните способи за доброволно уреждане на спора;

произнася се по доказателствените искания, като допуска доказателствата, които са относими, допустими и необходими; 

определя размер и срок за внасянето на разноски за събиране на доказателства.

Внимание заслужава обстоятелството, че при бързото производство, за разлика от общия исков процес, в закритото заседание съдът изготвя доклада по делото, а не проект за доклад. Съдът насрочва открито заседание до три седмици от закритото заседание за подготовка на делото.

Съдът връчва на страните препис от разпореждането, а на ищеца - и от писмения отговор и доказателствата към него, като им указва в едноседмичен срок да вземат становище във връзка с дадените указания и доклада по делото и да предприемат съответните процесуални действия, както и за последиците от неизпълнение на указанията

В рамките на този седмичен срок от получаване на разпореждането, доклада по делото и указанията, изготвени от съда в закритото заседание, страните следва да направят доказателствени искания в писмена форма с молба, като в противен случай правото им се преклудира. 

Това е основна разлика с общия исков процес, където преклузията за сочене на доказателства, които са били известни на страните, настъпва в първото открито заседание след като съдът им съобщи доклада си по делото.

Чл. 147 ГПК, регламентиращ възможността страните да твърдят нови и нововъзникнали обстоятелства и да посочват и представят нови доказателства, намира приложение и в бързото производство. По направените доказателствени искания съдът се произнася в деня на постъпването им, като разпореждането за това се съобщава на страните.

Целта е делото да бъде напълно подготвено още преди откритото заседание, така че по възможност да се проведе само едно открито заседание, в което да се съберат доказателства, да се проведат устни прения и делото да се обяви за решаване. Естествено възможно е да се стигне и до отлагане на делото

След като обяви делото за решаване съдът посочва датата, на която ще обяви решението в рамките на двуседмичен срок за обявяване на решение с мотиви. Срокът за обжалване на съдебното решение започва да тече от датата, на която съдът е посочил, че ще обяви решението си.

На страните както и в общия исков процес се връчва препис от решението, което подлежи на обжалване. Съгласно ТР 12/2013 по т. дело 12/2012 г. на ОСГК на ВКС връчването на преписи от решението променя началния момент на срока за подаване на жалба, само ако на страните е изпратен препис от решението с други указания или решението е обявено след датата, предварително посочена по чл. 315, ал. 2 ГПК.

Т.е за разлика от общия исков процес, при който срокът за обжалване тече от момента на връчване на решението на страните, при бързото производство този срок тече, от деня, за който съдът е съобщил, че ще обяви решението си. Изключение от това правило ще е налице само, ако съдът не спази обявения срок, като постанови решението след изтичането му или даде други указания с изпратения препис на решение.
### Усложнения
Чл. 310, ал. 3 ГПК изрично предвижда, че при съединяване в една искова молба на иск от посочените в ал. 1 с иск, който подлежи на разглеждане по общия ред, бързо производство не се допуска. 

Това означава, че ако ищецът е извършил първоначално обективно съединяване на иск, посочен в чл. 310, ал. 1 ГПК, с такъв, за който не се прилага бързо производство, то исковете няма да бъдат разделени, а ще бъдат разгледани заедно по реда на общия исков процес.

Ищецът решава дали с оглед на интереса му предпочита да предяви исковете си в отделни производства, като този, предвиден в чл. 310, ал. 1 ГПК, ще се разгледа по реда на бързото производство или пък предпочита съединяването им и разглеждането им заедно по общия ред. Недопустимо е привличане на подпомагаща страна. Възможно е обаче встъпване на трето лице в делото.

Допустимо е предявяване на инцидентен установителен иск. Срокът за инцидентен установителен иск за ответника е същият като този в общия исков процес – срокът за отговор на исковата молба (чл. 212 ГПК). За ищеца обаче срокът е по-кратък от този в общия исков процес. Докато в общия исков процес срокът за ИУИ за ищеца е първото заседание по делото, в бързото производство ищецът трябва да предяви този иск в срока за становище по доклада на съда, т.е в рамките на една седмица от получаване на доклада.

Не се допускат други форми на последващо обективно съединяване на искове, посочени в чл. 310 ГПК, с такива, подлежащи на разглеждане по общия ред. При последващо обективно съединяване на иск, предвиден в 310, ал. 1, с иск, който подлежи на разглеждане по общия исков ред, не се допуска бързо производство (чл. 310, ал. 2 и 3 ГПК).

Изрично е посочено, че е недопустим насрещен иск – чл. 314, ал. 2 ГПК. Не се допускат и възражения за подобрения или за собственост по исковете за опразване на наети или заети за послужване помещения – чл. 314, ал. 3 ГПК.

Правилата на бързото производство се прилагат съответно и за производството пред въззивния съд. Касационно производство се развива по общия ред.
## **Производство по търговски спорове**
### Приложно поле
По реда на особеното исково производство по търговски спорове се разглеждат само онези търговски дела, които според правилата на родовата подсъдност са подсъдни на окръжен съд като първа инстанция. Търговските дела, родово подсъдни на районен съд, се разглеждат от този съд по общия исков ред.

С оглед изложеното, първото нещо, което следва да се направи при преценка дали производството ще се провежда по общия исков ред, или по особеното исково производство по търговски спорове, е при иск с предмет правоотношение, отнасящо се до търговска сделка, да се определи родовата подсъдност. Ако делото е подсъдно на РС – ще се разглежда по общия ред. Ако е подсъдно на ОС – тогава ще се разглежда по реда на особеното исково производство по търговски спорове.

Търговски спор, спор, разглеждан по реда на глава 32 ГПК и търговско дело. Не съществува тъждество между спорове, свързани с търговски правоотношения по смисъла на ТЗ, и спорове, които ще бъдат предмет на особеното исково производство по търговски спорове. За реда, по който ще се гледа делото, определящо е дали правоотношението е посочено в чл. 365 ГПК, както и родовата подсъдност. Само ОС разглежда дела по този ред.

Първата точка на чл. 365 ГПК предвижда, че по този ред ще се разглеждат искове с предмет право или правно отношение, породено или отнасящо се до търговска сделка, т.е. поне една от страните е търговец, а сделката е свързана с извършваната от него търговска дейност.

Следва да се прави разлика и между търговски спор и търговско дело. Чл. 280, ал. 3, т. 1 ГПК предвижда като неподлежащи на касационно обжалване решенията по въззивни дела с цена на иска до 5000 лв. - за граждански дела, и до 20 000 лв. - за търговски дела. Търговско ще е всяко дело, спорът по което е с основание ТЗ, като цената на иска е без значение. В този смисъл търговско дело е по-широкото понятие в сравнение с търговски спор по смисъла на чл. 365 ГПК. 

По реда на производството по търговски спорове от своя страна се разглеждат и дела по спорове, които не произтичат от търговска сделка. Такива са например искове с предмет право или правно отношение, породено или отнасящо се до приватизационен договор или концесионен договор. ТР 1/2010 г. по т. дело № 1/2009 г. на ОСТК на ВКС изрично предвижда, че приватизационният договор не е търговска сделка.

Търговски са и делата, свързани с производство по несъстоятелност. Съгласно чл. 365 ГПК по реда на производството по търговски спорове окръжният съд разглежда като първа инстанция искове с предмет право или правно отношение, породено или отнасящо се до:

Търговска сделка, включително сключването, тълкуването, действителността, изпълнението, неизпълнението или прекратяването й, последиците от прекратяването й, както и за попълване на празноти в търговска сделка или приспособяването й към нововъзникнали обстоятелства.

Производството се прилага както за обективните, така и за субективните търговски сделки, включително спорове, свързани с менителнични ефекти.

Приватизационен договор, договор за обществена поръчка и концесионен договор. 

Ччастие в търговско дружество или в друго юридическо лице - търговец, както и за установяване недопустимост или нищожност на вписването и за несъществуване на обстоятелство, вписано в търговския регистър;

Тук става въпрос за искове по чл. 74 ТЗ на съдружници или акционери за отмяна на решение на ОС; по чл. 71 ТЗ за защита на членствени права; по чл. 70 ТЗ за обявяване за недействително на учредено дружество; по чл. 95, ал. 1 ТЗ за за прекратяване на събирателно дружество или изключване на съдружник от такова дружество; иск по чл. 517, ал. 2 ГПК на взискателя за прекратяване на дружеството  при изпълнение върху дял от тържовско дружество; установетелни искове за членство в търговско дружесво и т.н.

Попълване масата на несъстоятелността, включително и установителните искове на кредиторите;

Картелни споразумения, решения и съгласувани практики, концентрация на стопанска дейност, нелоялна конкуренция и злоупотреба с монополно или господстващо положение.

Тук следва да се обърне внимание, че КЗК е органът, който налага санкции и принудителни административни мерки, свързани с нарушения на ЗЗК. В приложното поле на чл. 365, т. 4 ТЗ ще попадат искове за обезщетения за вреди от извършени нарушения по ЗЗК. 
### Двойна размяна на книжа
Най-характерна черта на производството по търговски спорове е т.нар. двойна размяна на книжа. За разлика от общия исков процес, в който преди откритото заседание страните си разменят искова молба, съставена от ищеца, и отговор на исковата молба на ответника, тук след тази първоначална размяна на книжа, ищецът има право на допълнителна искова молба, а ответникът – на допълнителен отговор.

Целта е чрез тази двойна размяна на книжа страните да изчерпят фактическите си твърдения и доказателствени искания, като по този начин се замести подготвителното съдебно заседание и по-бързо се достигне до съдебно решение.
### Искова молба
Няма допълнителни или различни изисквания към исковата молба в особеното исково производство. Единственото изключение е предвидено в чл. 366 ГПК, съгласно който при иск за парично вземане, страната е длъжна с исковата молба да представи справка, съдържаща необходимите изчисления за определяне на неговия размер. При липса на такава справка като приложение исковата молба се явява нередовна и съдът следва да даде срок за отстраняване на нередовността по чл. 129 ГПК.

Съдът проверява редовност и допустимост на исковата молба по общия ред.
### Отговор 
Ако исковата молба е редовна и допустима съдът я изпраща за отговор на ответника. Срокът за отговор е по-кратък в сравнение с общия исков процес, а именно 2 седмици. Спорно е дали този съкратен срок е уместен. Става въпрос за сложни дела с материален интерес над 25000 лв., като често по тях се представя голям обем писмени доказателства.

Съдържанието на отговора не се различава от предвиденото в чл. 131 ГПК. В срока за отговор ответникът може да направи възражение делото да не се гледа по реда за разглеждане на търговски спорове. Определението на съда, с което се постановява разглеждане на делото по общия ред подлежи на обжалване. Определение в обратен смисъл, т.е ако делото продължи да се гледа по реда за разглеждане на тъговски спорове – не.

При пропускане на срока, възражението се преклудира. Следователно по-късно решението не може да се обжалва на това основание. Съответно, ако делото е подлежало на разглеждане по общия ред, но е разгледано по реда на особеното исково производство по гл. 32-ра, това няма да доведе до порок на постановеното съдебно решение.

В рамките на срока за отговор на исковата молба ответникът под страх от преклузия трябва да предяви насрещен иск, да привлече подпомагаща страна и да предяви обратен иск. В рамките на срока за отговор ответникът трябва да оспори и представените от ищеца с исковата молба писмени доказателства.

За разлика от чл. 133, предвиждащ преклузиите за ответника, свързани със срока за отговор, в общия исков процес, тук чл. 367, ал. 4 ГПК не посочва срока за отговор като преклузивен за предявяване на инциденетн установителен иск от ответника. Чл. 373, ал. 2 е предвидено, че ответникът може да предяви ИУИ с предмет съществуването или несъществуването на едно оспорено в допълнителната искова молба правоотношение с допълнителния отговор на исковата молба.

При сравнение на разпоредбата на чл. 133 ГПК (приложима за общия исков процес) и чл. 370 ГПК (приложима за производството по търговски спорове) прави впечатление, че в чл. 370 ГПК, за разлика от чл. 133 ГПК е предвидено, че когато в установения срок ответникът не посочи доказателства или не представи писмени доказателства, той губи възможността да направи това по-късно, освен ако пропускът се дължи на особени непредвидени обстоятелства.

Задължителното посочване и представяне на доказателства в срока за отговор присъстваше като текст в чл. 133 ГПК до изменението на разпоредбата през 2010 г. Причината за това изменение от своя страна беше колизията между принципа на служебното начало и предвиденото задължение на съда да съдейства на страните при изясняване на спора от фактическа страна, както и невъзможността по силата на чл. 133 ГПК ответникът да се възползва от съдействието чрез доклада по чл. 146 ГПК като посочи и представи доказателства в отговор на дадените указания. След промяната на чл. 133 и чл. 146 ГПК от 2010 г. безспорно и за ответника преклузията за посочване на доказателства и представяне на писмени доказателства е в първото открито съдебно заседание след доклада по делото. 

Чл. 370 ГПК обаче не е изменен съответно. Излиза, че в производството по търговски спорове преклузията за доказателствени искания за ответника настъпва не след доклада по делото, а след изтичане на срока за отговор. Такова разрешение обаче противоречи на принципа на служебното начало и на дирене на истината. То напълно обезмисля процесуалните дейстивия на съда по съдействие на страните за изясняване на делото от фактическа страна, които се извършват и в производството по търговски спорове.

В пракитаката си по чл. 290 ГПК ВКС приема, че правото на ответника да представи писмени доказателства не се преклудира с изтичането на срока за отговор на исковата молба по чл. 370 ТЗ, респ. срока за допълнителен отговор, ако доказателственото искане е заявено за първи път след доклада по делото при разглеждането му в открито съдебно заседание и ангажираното доказателство е за установяване на факти, от които ответникът изважда възражение, заявено в отговора на исковата молба и уточнено от фактическа страна, с оглед на доклада или на указанията на съда. (Решение № 128 ОТ 25.02.2015 Г. ПО Т. Д. № 2611/2013 Г., Т. К., ІІ Т. О. НА ВКС; Решения № 163 от 17.01.2012 г., по т.д. № 965/2010 г. на І Т.О. на ВКС, Решеие № 67 от 06.07.2010 г., по т.д. № 898/2009 г. на І Т.О. на ВКС).
### Допълнителна искова молба
Отговорът и неговите приложения се връчват на ищеца и за него възниква право за предявяване на допълнителна искова молба в двуседмичен срок.

С допълнителната искова молба ищецът може: 

да поясни и допълни първоначалната искова молба без по този начин да се извършва изменение на иска;

да дава допълнителни пояснения на изложеното в исковата молба без да прави нови претенции;

да измени предявения иск при условията на чл. 214 ГПК. Не е допустимо едновременно изменение на основанието и петитума. 

да привлече трети лица и да предяви искове срещу тях;

да поиска съдът да се произнесе със самото решение и относно съществуването или несъществуването на едно оспорено в отговора на исковата молба правоотношение, от което зависи изцяло или отчасти изходът на делото. Срокът за предявяване на инцидентен установителен иск за ищеца е по-кратък в сравнение с този, превиден в общия осков процес (първото по делото заседание);

да посочи и представи нови доказателства, които не е могъл да посочи и представи с исковата молба.
### Допълнителен отговор
Съдът изпраща допълнителната искова молба на ответника с указания, че същият има право да подаде допълнителен отговор в двуседмичен срок.

В рамките на този срок ответникът има право да предяви инцидентен установителен иск за установяване на съществуването или несъществуването на едно оспорено в допълнителната искова молба правоотношение, от което зависи изцяло или отчасти изходът на делото, както и да сочи и представя нови доказателства, които не е могъл да посочи и представи с отговора на исковата молба.

Подготовка на делото – провежда се след приключване на двойната размяна на книжа или изтичане на съответните срокове в закрито заседание. Съдът отново проверява редовността и допустимостта на предявените искове. 

Произнася се по доказателствата, като допуска относимите, допустими и необходими доказателства. Съдът може да се произнесе по допускането на някои доказателства в открито заседание само ако прецени, че е необходимо да се изслушат и устните обяснения на страните.

Съдът изготвя проект на доклада, който изпраща на страните, заедно с определението си по доказателствените искания. Проектът на доклад има съдържанието по чл. 146 ГПК.
### Открито заседание
В откритото съдебно заседание съдът запознава страните с доклада по делото, който е със съдържанието по чл. 146 ГПК и им дава възможност да предприемат съответни процесуални действия. След това се преминава към съдебно дирене и устни прения.
### Разглеждане на делото в закрито заседание – чл. 376 ГПК
Специфично за производството по търговски спорове е и това, че разглеждането на делото може да стане изцяло в закрито заседание без призоваване на страните. 

Това ще се случи, ако правната квалификация в доклада по делото съвпада с дадената от страните и не се налага събиране на нови доказателства извън представените от страните писмени такива. 

Изцяло в закрито заседание ще протече гледането на делото, в случай че страните изрично са поискали това. Обикновено се инициира от едната страна, а другата след получаване на молбата за становище, заявява, че не възразява. Съдът постановява разпореждане за гледане на делото в закрито заседание и край на съдебното дирене. 

С разпореждането съдът още ще приеме представените от страните писмени доказателства. В него също следва да е обективиран и писмен доклад на съда по делото. Дава възможност на страните в определен от него срок да представят писмени защити. 

Обявява датата, на която ще обяви решението си. Срокът за обжалване започва да тече от тази датата, а не от момента на връчването му на страните. Приложение по аналогия има Тълкувателно решение 12/2013 по т. дело № 12/2012 на ОСГК на ВКС.
### Особености 
Възражение за прихващане. В случай че ответникът притежава насрещно вземане срещу ищеца той подобно на общия исков процес може да направи възражение за прихващане. Спецификата в случая е в срока. Съгласно чл. 371 ГПК възражението за прихващане може да се направи от ответника до приключване на съдебното дирене в първата инстанция, когато за доказването му не се налага събирането на нови доказателства, или до приключване на съдебното дирене във въззивната инстанция, когато съществуването или неоспорването му са установени с влязло в сила съдебно решение или заповед за изпълнение.

В общия исков процес срокът за възражения на ответника, в това число за възражение за прихващане, е срокът за отговор на исковата молба. В производството по търговски спорове се предвижда по-дълъг срок – края на съдебното дирене в първа инстанция, ако за съществеване на вземането на ответника по делото вече са събрани доказателства и по-късното извършване на възражението за прихващане няма да забави делото поради необходимост от събиране на нови доказателства. В случай на установено със сила на пресъдено нещо вземане на ответника, то възражението за прихващане може да бъде направено и във въззивното производство.

В мотивите на Тълкувателно решение № 1/09.12.2013 г. по т.д. № 1/2013 г. на ОСГТК на ВКС се сочи, че независимо от систематичното място на разпоредбата на чл. 371 ГПК в глава 32 /Производство по търговски спорове/, тя следва да намери приложение и изобщо в общия исков процес.
## **Производство по колективни искове**
### Особености
Институт, разпространен в англо-санксонското право, особено в САЩ. Целта е в рамките на един процес да се осъществят правата на множество засегнати от нарушение лица, които са определяеми по даден признак. Наред с това в делото не участват всички засегнати лица пряко.
### Особено исково производство
По този ред се разглеждат искове, целящи защита на колективен интерес засегнат от дадено нарушение. В производството по колективни искове се защитава само колективен, но не и индивидуален интерес. Съответно - посоченото в исковата молба основание трябва да е свързано с нарушаване или застрашаване на колективен интерес. В случай че се защитава индивидуален интерес, то процесуалният ред ще е свързан със субективно съединяване на искове, а не с това особено исково производство. По реда на това производство се гледат най-често искове за защита на потребителите по ЗЗП. 

В определени случаи се предвижда задължителна приложимост на производството, например:

Чл. 74, ал. 4 ТЗ предвижда, че искът по чл. 74 ТЗ на акционери за отмяна на решението на общото събрание се разглежда по реда на глава тридесет и трета "Производство по колективни искове" от Гражданския процесуален кодекс, когато се оспорва решение на общото събрание на инвестиционно дружество от отворен тип. В този случай не се допуска изключване от участие. 

Чл. 186, ал. 1 от Закона за защита на потребителите предвижда, че сдруженията за защита на потребителите, включени в списък, изготвян от Министъра на икономиката, могат да предявят иск за преустановяване или за забрана на действия или търговски практики, които са в нарушение на колективните интереси на потребителите. Искът се разглежда по реда на глава тридесет и трета "Производство по колективни искове" от Гражданския процесуален кодекс.

Към момента на предявяване на иска не е определен точно кръга на увредените лица, но той е определяем. На страната на ищеца участват лица, които не са поименно определени, но са определяеми на база някакъв признак. 

Например: лица подложили се на лечение с дадено лекарствено средство, лица, живеещи на територията на дадена единица, в рамките на която се е проявило замърсяване на околната среда, лица подложени на дискриминационна практика от дадена компания, лица, пострадали от злоупотреба с монополно положение и т.н. 

Тази неопределеност на лицата е налице и когато искът е предявен от организация за защита на съответния интерес, тъй като субект на нарушението е класът / колективът. Делата по колективни искове са родовата подсъдни на окръжен съд, независимо от цената на иска.
### Процесуална легитимация 
Искът може да бъде предявен от:

Няколко лица, които твърдят, че колективният им интерес е нарушен или застрашен от ответника без да са формално организирани в група. Чл. 379, ал. 2 ГПК ги определя като лица, които претендират да са увредени от нарушение. Няма изискване за брой, но доколкото е използвано множествено число следва да са повече от едно. Достатъчно е да са част от класа съгласно признака, по който той се определя.

Организация за защита на увредените лица или за защита срещу такива нарушения, т.е създадена за целта гражданска организация или постоянна специализирана организация (например сдружение за защита на потребителите).

Процесуалната легитимация на Комисията за защита на потребителите и на сдруженията за защита на потребителите, включени в списъка по чл. 164, ал. 1, т. 7 ЗЗП, е законоустановена.

При предявяване на колективен иск от лица, претендиращи, че колективният им интерес е нарушен, в исковата молба следва да се посочат критериите, по които се определя засегнатия колективен интерес. Лицата, засегнати от нарушението (колективът) не са индивидуално определени, но са определяеми по признаци характеризиращи колектива и свързани с особености на нарушението, време и място, в което е извършено нарушението на колективния интерес. Не е налице яснота нито по отношение броя на лицата в колектива, нито по отношение на тяхната индивидуалност. С предявяването на колективния иск се упражнява правото на защита на всички лица, част от колектива.

Това е и един от проблемите на колективните искове, свързан с лицата, които се конституират като ищци. На страната на ответника обикновено стои икономически силен субект – предприятието, което замърсява околната среда, фармацевтичният концерн, произвел лекарството, увредило пациенти и т.н. Предявяването на колективния иск ангажира защитата на всички лица от класа, освен тези, които изрично са заявили желание да бъдат изключени. Съответно липсата на опит, средства, енергия, добра воля на ищците би могло да доведе до отхвърляне на колективния иск и невъзможност на засегнатите лица да постигнат защита на личния си интерес.

Това е и причината за изискването по чл. 380, ал. 3 ГПК - Към исковата молба се представят доказателства за възможностите на ищеца сериозно и добросъвестно да защити увредения интерес, както и да понесе тежестите, свързани с водене на делото, включително разноските. Спазването му се преценява от съда, който при необходимост може да изслуша лицата в открито заседание. Произнася се с определение. Същото подлежи на обжалване, ако не допусне иска и не подлежи на обжалване, ако го допусне.

Преценката не почива на някакви конкретни законови предписания, а е по-скоро такава по целесъобразност.
### Предмет на иска
Съгласно чл. 379, ал. 2 ГПК лица, които претендират да са увредени от нарушение по ал. 1, или организация за защита на увредените лица или за защита срещу такива нарушения, могат да предявят от името на всички увредени иск срещу нарушителя за установяване на увреждащото действие или бездействие, неговата противоправност и вината.

Искът е установителен, като въз основа на СПН на решението, с което се уважава, всяко от увредените лица може да предяви самостоятелен иск за обезщетение на вредите, които е претърпяло. 

Чл. 379, ал. 3 ГПК предвижда, че: Лица, които претендират колективният им интерес да е увреден или застрашен от нарушение по ал. 1, или организация за защита на увредените лица, на увредения колективен интерес или за защита срещу такива нарушения могат да предявят от името на всички увредени иск срещу нарушителя за преустановяване на нарушението, за поправяне на последиците от нарушението на увредения колективен интерес или за обезщетение на вредите, причинени на този интерес.

Искът е осъдителен, като по него може да се присъди обезщетение за нарушен колективен интерес. 
### Изисквания към исковата молба
Наред с общите изисквания по чл. 127 и чл. 128 ГПК исковата молба следва да отговаря и на някои специфични изисквания. В исковата молба, отделно от обстоятелствата, на които се основава колективният иск, се посочва кои обстоятелства определят кръга на увредените лица и начинът, по който се предлага да бъде разгласено предявяването на иска.

Тези изисквания към съдържанието на исковата молба, както и споменатото обосноваване и доказване на възможностите на ищеца сериозно и добросъвестно да защити увредения интерес са свързани и с нейната редовност.

Като приложението на исковата молба трябва да се представят доказателства за възможностите на лицата, предявили иска, да защитят добросъвестно увредения интерес, както и да понесат тежестите по водене на делото, в това число разноските. В исковата молба се сочи и начинът, по който според ищеца следва да се разгласи предявяването на колективния иск.

При предявяване на колективен иск с оценяем интерес се плаща държавна такса в размер на 4% от цената на иска. В голям брой случаи, предвид големия материален интерес, това е бариера за предявяване на този вид искове.
### Проверка за редовност и допустимост 
Съдът проверява редовност на исковата молба и допустимост на иска. Ако не са налице предпоставките за образуване на дело по особеното исково производство, но делото е подсъдно на окръжен съд, ще се образува дело по общия ред.

Следващата проверка, която съдът извършва е за това дали лицата, предявили иска имат възможност да защитят сериозно и добросъвестно увредения интерес и дали имат финансови възможности да поемат тежестите, свързани с водене на делото, в това число разноските. Тази проверка се извършва в закрито заседание, но чл. 381, ал. 2 ГПК предвижда, че съдът може да изслуша лицето или лицата, предявили иска, в тази връзка в открито заседание. Съдът не допуска разглеждането на делото, ако никое от лицата, предявили иска, не отговаря на условията за възможност за защита на увредения интерес и понасяне на финансовата тежест на процеса и ако всички заедно не отговарят на тези условия. Определението на съда, с което не се допуска разглеждането на делото, подлежи на обжалване с частна жалба.
### Първо заседание
Предвид спецификите на производството съдът провежда открито подготвително заседание по делото. Призовават се лицата, предявили иска, както и ответникът. 

Ответникът има право на възражение срещу редовността на исковата молба, допустимостта на иска и възможността производството да се гледа по този ред. 

По преценка на съда може да се изслушат ищците по въпроса дали могат да защитят сериозно и добросъвестно увредения интерес и дали имат финансови възможности да поемат тежестите, свързани с водене на делото.

В първото открито съдебно заседание се разглеждат два основни въпроса:

начинът на определяне на кръга увредени лица;

разгласяването на предявения колективен иск. Съдът няма право да определя начин за разгласяване, различен от предложения в исковата молба. Ищецът може да посочи и допълнителен начин на разгласяване по указание на съда.

Съдът с определение посочва начина на разгласяване (посредством средствата за масова информация или друг, каква медия – вестник, телевизия, национална или регионална, за какъв период .....). Възможно е персонални съобщения (да се издирят всички лица, на които е предписан медикамент, или закупили автомобил, или живеещи на дадена териториална единица….). Определението подлежи на обжалване с частна жалба. В същото определение съдът определя и срок, в който след разгласяването, увредените лица имат следните възможности:

да заявят, че се присъединяват към исковата молба и лично ще участват в процеса. Такова желание могат да заявят и организации за защита на увредените лица, на увредения колективен интерес или за защита срещу такива нарушения. Съдът с определение ги конституира, ако имат право на иск. Те също стават ищци.

да заявят, че искат изключване, тъй като възнамеряват да търсят самостоятелна защита в отделен процес. Съдът с определение ги изключва. В резултат на това изключване те няма да бъдат обвързани от постановеното по делото решение или постигнато споразумение.

да не предприемат нищо.
### Приемане на други увредени лица за участие в процеса
След разгласяването на колективния иск съдът в закрито заседание приема за участие в процеса други увредени лица или организации на такива лица, които са заявили воля да участват. Съдът изключва увредените лица, които в определения срок са заявили, че ще осъществят защитата си самостоятелно в отделен процес. Определението, с което се отказва включване на нови участници или изключване от участие, подлежи на обжалване с частна жалба.
### Разглеждане на делото
Съдът призовава ищеца и ответника. Напътва ги към спогодба или доброволно уреждане на спора. Подобно на брачния процес, ако те искат да проведат преговори или процедура по медиация, могат да поискат спиране на делото. В случай че се постегне спогодба, съдът преценява дали тя противоречи на закона на добрите нрави, както и дали защитава колективния интерес. Последното изискване е специфично за производството по колективни искове. Няма особени правила за разглеждане на делото, затова се прилагат общите.
### Мерки за защита на увредения интерес – чл. 385 ГПК
На първо място възможно е налагане на привременни мерки, т.е. такива, които се налагат докато делото е висящо. Привременните мерки могат да бъдат поискани още с исковата молба. Определението, с което се налагат привременни мерки може да бъде изменяно и отменяно от постановилия го съд, като същевременно подлежи на въззивно и касационно обжалване, независимо от предпоставките за допускане на касационното обжалване по чл. 280, ал. 1 ГПК. Обжалването на определението не спира неговото изпълнение, освен ако съдът по жалбата постанови друго. Примери за такива мерки са преустановяване продажба на лекарство; преустановяване работа на производствено предприятие и т.н.

Окончателните мерки за защита на интереса са определени в чл. 385, ал. 1 ГПК - съдът може да осъди ответника да извърши определено действие, да не извършва определено действие или да заплати определена сума.

Интересно е, че за разлика от другите искови производства, в случая съдът не е обвързан от петитума. Може да постанови мерки, различни от поисканите. Това се отнася както до привременните, така и до окончателните мерки.
### Съдебно решение
Съдът не е обвързан от посочените от ищеца мерки за защита на колективния интерес и може да постанови други мерки. Ако в ИМ обаче се търси и обезщетение на увредените лица и размерът му е посочен, съдът не може да присъди повече. 

Съществува и специфика и по отношение на силата на пресъдено нещо. Чл. 386, ал. 1 ГПК предвижда, че решението на съда има действие за нарушителя, лицето или лицата, предявили иска, както и по отношение на тези лица, които претендират да са увредени от установеното нарушение и не са заявили, че желаят да осъществят защитата си самостоятелно в отделен процес. Т.е субективните предели на СПН се разпростират върху всички лица от класа, освен върху тези, които изрично са изключени по тяхно искане. Затова към решението се прилага списък на изключените лица.

Изключените лица могат да се ползват от решението, с което колективният иск е уважен. Ако той е отхвърлен, те имат право да търсят самостоятелна защита. Възможността да се ползват от решение в полза на класа важи и в случаите на присъдено обезщетение.

Решението в частта си за защита на колективния интерес поражда действие в момента на обявяването му и подлежи на незабавно изпълнение независимо дали е обжалвано. Въззивната инстанция може да спре изпълнението му.

При касационно обжалване на въззивно решение по колективен иск няма да се прилага процедурата по допускане на касационната жалба до разглеждане по същество по реда на чл. 280, ал. 1 ГПК. Решението не подлежи на отмяна по чл. 304 ГПК

Ако решението присъжда и обезщетение, трябва да се посочи сметка, по която да се внесе. Чл. 387, ал. 1 предвижда, че съдът може да постанови обезщетението да бъде внесено по сметка на едно от лицата, предявили иска, по специална сметка на общо разпореждане на лицата, предявили иска, или по специална сметка на общо разпореждане на увредените лица.

След постановяване на решението съдът може да задължи лицата, предявили иска, да прехвърлят обезщетението по специална сметка на общо разпореждане на увредените лица, като вземе подходящи мерки за обезпечаване изпълнението на това задължение.

Право да се разпорежда със средствата по специалната сметка има комитет, избран от общо събрание на увредените лица по реда на чл. 388 ГПК.


