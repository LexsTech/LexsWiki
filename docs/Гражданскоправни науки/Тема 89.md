# **Арбитраж – понятие и характеристика. Видове арбитраж. Арбитражно споразумение. Арбитражно производство. Изпълняемост на арбитражните решения. Признаване и отмяна на арбитражни решения.**
## **Арбитраж – понятие и характеристика.**
Арбитражът представлява алтернативен начин за разрешаване на спор от трето лице, овластено от страните с това правомощие. Това е проява на договорно, частно правораздаване, а арбитражното производство е несъдебен исков процес, основан на договор за арбитраж, който същевременно се ползва с процесуални последици. 

За да се определи какъв е характерът на арбитража, трябва да се съобрази неговото седалище. Според чл. 1, ал. 1 ЗМТА законът се прилага, ако мястото на арбитража е в България. Страните не могат да подчинят на чужд закон арбитраж, чието седалище е в България. Но ако една от тях е с местожителство или седалище в друга държава, т. е. ако арбитражът е международен, те могат да уговорят седалището на арбитража да бъде в чужбина.  

Седалището на арбитража не трябва да се смесва с мястото, където може да се вършат по съгласие на страните или по решение на арбитрите разглеждането на делото или отделни действия по него (чл. 25 ЗМТА). 

Седалището на арбитража се определя по взаимно съгласие на страните. То може да бъде изразено в арбитражното споразумение или в друго съглашение, сключено по-късно. То може да бъде изразено и мълчаливо (например чрез възлагане на спора за решаване от постоянен арбитраж по неговото седалище). Страните могат да възложат на трето лице (напр. арбитражна институция) да определи мястото на арбитража. 

При сравнение между арбитража и държавното правосъдие, арбитражът разполага с ред предимства, но и някои недостатъци спрямо държавното правосъдие. 

От една страна, арбитражът е по-бърз, защото е едноинстанционен. Неговите решения не подлежат на обжалване. При искове с висока цена арбитражната такса обичайно е пониска от държавната, като има и гъвкавост при нейното определяне. Понеже страните избират арбитрите, арбитражът гарантира правилно решаване на спора от специалисти по материята, предмет на спора. Правомощието на страните да уговорят процедурата за разрешаване на спора допринася за нейното приспособяване към предмета на делото. Арбитражното решение може да бъде атакувано само по исков ред и затова е по-стабилно от решението на държавния съд. За арбитража не важат ограниченията на международната подведомственост на държавните съдилища, а изпълнението на арбитражните решения в чужбина е гарантирано от Нюйоркската конвенция, която предоставя значително по-бърз и лесен начин за изпълнение. 

От друга страна, недостатъците се дължат главно на договорната същност на арбитража. Стопански по-силната страна би могла да се наложи при сключването на арбитражното споразумение, като по тази причина например съществува забраната за допустимост на арбитраж по трудови спорове или ако една от страните е потребител (чл. 19, ал. 1 ГПК). Арбитражът също така не разполага с власт да наложи явяването на свидетели или вещи лица пред него, нито да задължи трети лица да представят държани от тях документи. По същия начин и обезпечителните мерки, допуснати от него, не могат да обвържат трети лица. 

За разлика от ГПК, който е съвкупност от повелителни норми, ЗМТА съдържа предимно диспозитивна уредба, която отговаря на договорната същност на арбитража и е едновременно предимство и недостатък – предимство, защото страните могат да приспособят производството към своите предпочитания, но и недостатък в случай на празнина в уредбата или при значително неравновесие между страните. 

Уговорените от страните правила имат предимство спрямо правилника на институционния арбитраж, комуто те са възложили своя спор, защото възлагането става под условие, че уговорените от страните правила ще отклонят съответните правила на правилника, стига самият той да не съдържа ограничения. 

Субсидиарното прилагане на ГПК по неуредени от ЗМТА въпроси е изключено от чл. 24 ЗМТА. По смисъла на тази разпоредба, когато по съответния въпрос липсва уговорена от страните уредба или разпоредба на ЗМТА, арбитражният съд разглежда делото по начин, който намери за подходящ, т. е. той изработва правилото, което дава отговор на неуредения въпрос. Касае се за разумна преценка, която държи сметка за естеството на арбитража и предмета на спора и се съобразява с повелителното изискване на чл. 22 ЗМТА да бъде обезпечена на страните равна възможност за защита на техните права. 

Тази възможност на арбитражния съд, в случай че той действа от името на институционен арбитраж, е ограничена от правилника на този арбитраж, с който арбитрите са длъжни да се съобразяват, защото чрез възлагане на спора на такъв арбитраж страните са превърнали неговия правилник в уговорени от тях правила за процедурата.  

Освобождаването на арбитражния съд от задължението да прилага ГПК по неуредени процесуални въпроси не е пречка да приеме като подходящо правило, прогласено от ГПК. Тази възможност е разумна. Тя произтича от сходството в правораздавателната функция на държавния съд и арбитража.
## **Видове арбитраж.**
Има различни видове арбитраж съобразно тяхното устройство, страни и предмет на споровете, които те решават. 

От гледна точка на устройство различаваме постоянни арбитражни институции и арбитраж ад хок (или инцидентен арбитраж). Исторически арбитражът е започнал като арбитраж ад хок. Арбитражните институции са по-късно явление, но на практика понастоящем тяхната роля в сферата на арбитража преобладава.  

Ад хок арбитраж се учредява само за разрешаване на спора или на споровете, посочени в арбитражното споразумение, така че след тяхното разрешаване той престава да съществува. Затова той се нарича още инцидентен. Ако страните уговарят разрешаване на спора от арбитраж, но не го възлагат на арбитражна институция, налице е арбитраж ад хок. 

За разлика от арбитража ад хок, арбитражната институция се учредява с оглед разрешаването на неограничен брой спорове, които могат да ѝ бъдат възложени в бъдеще. От тази гледна точка тя е постоянно действаща. Тя не решава сама споровете. Те се решават от арбитри, които действат от нейно име, като образуват по отделните дела едноличен или колегиален арбитражен съд. Тя е следователно недържавно (обществено) арбитражно учреждение, което администрира осъществяването на арбитраж по делата, възложени на институцията. Затова тя има органи (председател, президиум, секретариат и др.), както и правилник, според който се образува арбитражен съд по конкретното дело и се разглеждат арбитражните дела. Правилникът не е нормативен акт. Неговата задължителна сила спрямо страните по спора се крепи на съгласието им да го възложат на институцията, а спрямо арбитрите – на съгласието им да поемат разрешаването на спора от името на институцията. 

С оглед на споровете, които приемат за разглеждане, постоянните арбитражни институции са: а) с обща компетентност (всякакви спорове с арбитрируем предмет) или специализирани (само за разрешаване на определена категория спорове: морски, борсови, по сделки със зърнени храни и т. н.); и б) закрити, разглеждащи само спорове между предприятия, членуващи в организацията, към която арбитражната институция е създадена, или открити - разглеждащи спорове без оглед на страните по тях (например АС при БТПП). 

Арбитражната институция може да има листа от арбитри с препоръчителен или задължителен характер. Във втория случай арбитри по възложените на институцията дела могат да бъдат само лица, включени в листата. 

Според местожителството или седалището на страните арбитражът може да бъде международен или вътрешен (местен). 

Арбитражът е международен, когато местожителството или седалището на поне една от страните е не в България, а в друга държава. Арбитражът ще бъде на още по-голямо основание международен, когато местожителството или седалището и на двете страни по спора е в друга държава, без оглед на това, дали и двете страни са с местожителство или седалище в две различни чужди държави, или в една и съща чужда държава. Решаващо е къде е седалището на страната, а не дали нейното предприятие е с чуждо участие или не. Арбитражът е вътрешен, когато и двете страни по него са с местожителство или седалище в България. 

За окачествяване на арбитража като международен или вътрешен е решаващ денят на сключване на арбитражното съглашение. 

От гледна точка на предмета на възложения спор се различава арбитраж по правни спорове и по неправни спорове. 

Арбитражът по правни спорове е по предмет сходен с държавното гражданско правосъдие и затова представлява негов сурогат и алтернатива. Спорът е гражданскоправен, когато има за предмет едно твърдяно или отричано от ищеца гражданско или търговско правоотношение. 

Наред с това все по-популярен става арбитражът по неправни спорове. Касае се за спорове относно попълване на празнини в договора (неуредени от него въпроси, които са от решаващо значение за неговото изпълнение) или приспособяването му към нови обстоятелства, възникнали след неговото сключване, които съществено накърняват първоначално уговореното равновесие на насрещните права и задължения на страните. 

Важна особеност и предимство на българската уредба на арбитража е изричното предвиждане и уреждане на този нов вид арбитраж (вж. чл. 1, ал. 2 ЗМТА). Тези спорове са неправни, защото никоя от страните по договора няма право спрямо другата страна да иска предварително определено от закона допълнение или изменение на договора. Спорът има не правен, а икономически характер: как е стопански оправдано да се уреди неуреденият от договора въпрос; как е стопански оправдано и наложително да се измени договорът, за да се приспособи към нововъзникнали обстоятелства?
## **Арбитражно споразумение.**
Арбитражното споразумение е договор за арбитраж. С него страните по договора възлагат на арбитраж всички или някои от споровете, които могат да възникнат или са вече възникнали между тях относно определено договорно или извъндоговорно частноправно имуществено правоотношение, което може да бъде предмет на арбитраж. 

Възможно и желателно е споразумението да съобрази особеностите и изискванията на спора или споровете, до които се отнася. От тях зависи къде да бъде седалището на арбитража, дали той да бъде институционен или ад хок, дали арбитражният съд да бъде едноличен или колегиален, нуждае ли се от уговорени от страните особени правила и др. 

От това факултативно и максимално възможно съдържание на споразумението трябва да се различава минимално необходимото му съдържание. То се изчерпва с взаимно съгласие на страните по определен спор той да бъде решен от арбитраж. Спорът може да бъде вече възникнал или бъдещ (евентуален). И в двете хипотези той се конкретизира в споразумението с правоотношението, от което е възникнал или по повод на което може да възникне. 

Няма да бъде валидно споразумението, според което споровете по всички договори, подлежащи на сключване между страните, се възлагат на арбитраж. С изискването правоотношението да е определено, чл. 7, ал. 1 ЗМТА предпазва страните срещу риска от споразумение, при което не е било възможно да се прецени дали е било оправдано да се възложи на арбитража съответен спор. 

Когато споразумението предвижда арбитраж, но не възлага спора на посочена в споразумението арбитражна институция, то е винаги споразумение за арбитраж ад хок. Възлагането на спора на институционен арбитраж изисква ди бъде непременно посочена предпочетената от страните арбитражна институция. Чрез белезите, посочени в споразумението, тя трябва да може да бъде индивидуализирана. Ако това не е възможно, споразумението ще бъде недействително, а не се превръща в споразумение за арбитраж ад хок, защото воля за арбитраж ад хок няма.  

Споразумението може да възложи спора алтернативно по избор на ищеца на две или повече арбитражни институции или пък на арбитраж и на посочен в споразумението държавен съд. 

В сравнение с договорите на материалното право, арбитражното споразумение е един процесуален договор, защото неговите правни последици са процесуални. В качеството му на договор споразумението трябва да отговаря на изискванията за валидност на договорите (дееспособност на страните; неопорочена воля; позволен от закона предмет и др.). Същевременно обаче споразумението трябва да отговаря на изискванията за валидност, предписани от процесуалния закон. На водещо място между тях стоят изискванията за арбитрируемост на спора и за писмена форма на споразумението. 

Според чл. 7, ал. 1 ЗМТА, арбитражното споразумение може да се отнася или до вече възникнал, или до още невъзникнал (бъдещ) спор, който обаче може да възникне между страните по едно определено частноправно имуществено отношение. 

Споразумението относно бъдещ спор или спорове се нарича още арбитражна клауза, защото се включва в материалноправния договор като една от неговите уговорки. Арбитражната клауза е една гаранция за изпълнение на договора, защото организира отнапред разрешаването на евентуалните спорове по начин, който страните считат за поефикасен в сравнение с държавното правосъдие. 

Включването на арбитражното споразумение като клауза на материалноправния договор поставя на практика въпроса за самостоятелността и независимостта на споразумението от материалноправния договор. На този въпрос положителен отговор дава чл. 19, ал. 2 ЗМТА. 

Той следва от посочената разлика между двата договора. Поради нея е възможно арбитражното споразумение да е валидно и още в сила, макар че материалноправният договор е недействителен или вече прекратен. Затова въз основа на арбитражното споразумение арбитражният съд може да се произнесе и по спор, че материалноправният договор, в който то е включено като негова клауза, е недействителен или пък вече прекратен. Самостоятелността на арбитражното споразумение стабилизира компетентността на арбитражния съд и силата на неговото решение. 

Разбира се, възможно е и двата договора да бъдат засегнати от едни и същи пороци (например 	подписът 	на 	материалноправния договор, в който арбитражното споразумение е включено, е подправен; лицето, което е сключило договора и съдържащото се в него арбитражното споразумение, не е разполагало с представителна власт. От друга страна, самостоятелността на АС не би следвало да се надценява. Потвърждаването на материалноправния договор чрез неговото изпълнение (чл. 35, ал. 2 и чл. 42, ал. 2 ЗЗД) би следвало да се тълкува като потвърждаване и на съдържащото се в него арбитражно споразумение, също както и чл. 301 ТЗ да се прилага към арбитражното споразумение – въпреки това практиката на ВКС и на АС при БТПП по тези въпроси е противоречива. 

Арбитражното споразумение се прекратява: а) на основания, присъщи на всеки договор (отмяна по взаимно съгласие на страните; изтичане на срока, за който е сключено; сбъдване на прекратително условие; изпълнение чрез разрешаване на спора с арбитражно решение или със спогодба; невъзможност за изпълнение поради смърт или неспособност на арбитъра; или б) на основания, присъщи на арбитражното споразумение (непредявяване на отвод пред държавния съд; прекратяване на арбитражното дело). 

Допустимостта на арбитражното споразумение съвпада с допустимостта на арбитража и то не е допустимо по всички правни спорове. 

Арбитражът може да има за предмет само граждански (частноправни) спорове. Освен това не всички частноправни спорове могат да бъдат предмет на арбитраж, а само тези, които са имуществени, т. е. отнасят се до права, оценими в пари (чл. 19, ал. 1 ГПК). Неимуществени спорове не могат да бъдат предмет на арбитраж. 

По силата на чл. 19, ал. 1 изрично са изключени от обсега на арбитража споровете с предмет вещни права или владение върху недвижим имот, издръжка или права по трудово правоотношение или е спор, по който една от страните е потребител по смисъла на § 13, т. 1 от допълнителните разпоредби на Закона за защита на потребителите. Поставя се въпросът допустим ли е арбитражът относно облигационни искове за връщане на недвижим имот, предаден в изпълнение на договор, който е бил впоследствие развален или прекратен. Отговорът на този въпрос според арбитражната практика е преобладаващо положителен, защото чл. 19, ал. 1 ГПК има предвид владелческите искове по чл. 75 и 76 ЗС, а не и исковете за изпълнение на договорни (облигационни) задължения за предаване владението на недвижим имот. 

Споровете, които могат да бъдат предмет на арбитражното споразумение, са арбитрируеми, а тези, които не могат да бъдат предмет, са неарбитрируеми. 

Арбитражното споразумение трябва да бъде сключено в писмена форма. Смята се, че споразумението е писмено, ако се съдържа в документ, подписан от страните, или в размяна на писма, телекси, телеграми или други средства за съобщения – чл. 7, ал. 2 ЗМТА. Формата ще бъде също така спазена, ако арбитражната клауза се съдържа в писмени общи условия, към които подписаният от двете страни договор препраща (чл. 16, ал. 1 ЗЗД).  

Според ал. 3 на чл. 7 ЗМТА, смята се, че има арбитражно споразумение и когато ответникът писмено или със заявление, отбелязано в протокола на арбитражното заседание, приеме спорът да бъде разгледан от арбитража или когато участва в арбитражното производство чрез депозиране на писмен отговор, представяне на доказателства, предявяване на насрещен иск или явяване в арбитражно заседание, без да оспорва компетентността на арбитража.  

Неоспорването на компетентността на арбитражния съд трябва да се свърже с чл. 20, ал. 1 ЗМТА, който изисква оспорването на компетентността да бъде заявено от ответника най-късно с отговора на исковата молба. Пропусне ли се този срок, оспорването на компетентността става недопустимо, освен ако се дължи на извинителна причина.  
## **Арбитражно производство.**
Съдебният исков процес започва с подаване на искова молба до съда. Така може да започне и арбитражното производство когато арбитражът е институционен и правилникът му предвижда същото. 

Когато обаче арбитражът е ад хок, първо трябва да се образува арбитражният съд. Само след това до него може да се подаде искова молба. Затова при арбитраж ад хок производството започва в деня, когато ответникът получи искането за арбитраж, отправено до него от ищеца, освен ако страните по арбитража са уговорили друго (чл. 23 ЗМТА). Искането за арбитраж е поканата, която ищецът отправя до ответника да назначи свой арбитър или да се започнат преговори за назначаване на единствения арбитър, когато арбитражният съд е едноличен. 

Практическото значение на деня, когато арбитражното производство започва, е, че от този ден се смята прекъсната погасителната давност относно вземането, което е негов предмет - чл. 116, б. „б" ЗЗД, който под помирително производство има предвид арбитражното производство. 

Уредбата, която чл. 11 и 12 ЗМТА дават за образуване на арбитражния съд, е диспозитивна. При вътрешния арбитраж е налице от 2017 г. ограничение, че арбитър може да бъде дееспособен пълнолетен гражданин, който не е осъждан за умишлено престъпление от общ характер, има висше образование, най-малко 8 години професионален стаж и притежава високи морални качества. 

Според чл. 11, ал. 1 ЗМТА арбитражният съд се състои от един или повече арбитри, чийто брой се определя от страните. Законът не ограничава броя на арбитрите. Когато страните не са определили броя на арбитрите, те трябва да бъдат трима. 

Производството се развива съобразно уговорената от страните процедура (чл. 24 ЗМТА). По въпросите, неуредени по взаимно съгласие на страните, се прилагат диспозитивните правила на ЗМТА, а по въпросите, неуредени и от тях, арбитражният съд разполага със свобода за разумна преценка как да процедира. По тези въпроси ГПК не е субсидиарен източник на право, задължителен за арбитражния съд. 

Разглеждането на делото става в заседание, насрочено от арбитражния съд, освен ако страните се съгласят спорът да се реши, без те да бъдат призовавани на заседание, а само въз основа на представените от тях писмени доказателства и становища (чл. 30 ЗМТА). Ако обаче за правилното решаване на делото е необходимо страните да бъдат призовани, арбитражният съд може да насрочи заседание. 

Страните трябва да бъдат своевременно уведомени за деня и часа на заседанието (чл. 31, ал. 1 ЗМТА). Това изискване следва от чл. 22 ЗМТА. То е една гаранция, че правото на всяка страна да бъде изслушана ще може на практика да бъде осъществено. Това е възможно само ако страните разполагат с достатъчно време, за да се подготвят надлежно за заседанието.  

Уведомяването може да се натъкне на пречки, когато ответникът се укрива, за да саботира развитието на арбитража. Затова чл. 32 ЗМТА разпорежда, че когато седалището, местожителството, обикновеното местопребиваване или адресът на получателя не могат да бъдат намерени и след старателно издирване, уведомлението се смята получено, ако е изпратено до последното известно седалище, местожителство, обикновено местопребиваване или адрес на получателя с препоръчано писмо или с каквото и да било друго средство, което удостоверява опита да му бъде предадено. 

Член 32 ЗМТА важи не само за уведомяване на заседанието, но и за всякакви други уведомявания във връзка с арбитражното производство, както и за изпращане на писма и други книжа. Той има повелителен характер. Чрез фикцията за уведомяване, която той предвижда, той обезпечава развитието на производството. 

По ред въпроси доказването в арбитража е сходно с това в съдебния исков процес (доказателствена тежест, видове доказателствени средства, разлика между официален и частен документ, оспорване на тяхната истинност и т. н.). По други въпроси обаче то се отклонява от него. 

Преди всичко за доказването в арбитражния процес важи договорната свобода на страните, така че са допустими доказателствени договори (чл. 24 ЗМТА). Така например страните могат да изключат допустимостта на свидетели, респ. да придадат обвързваща доказателствена сила на определени частни документи. 

Според чл. 27, ал. 3 ЗМТА заедно с исковата молба и отговора страните представят писмените си доказателства и посочват други доказателства, които ще представят. Този срок обаче не е преклузивен. Производството пред арбитража е едноинстанционно. Арбитражното решение не може да бъде атакувано поради непълнота на доказателствата. Затова делото може да бъде попълвано с доказателства до приключване на устните състезания пред арбитража. 

Арбитражният съд може да попълва делото с доказателства по свой почин. Най-често това става чрез назначаване на вещи лица, за да дадат заключение по някои въпроси, по които арбитражният съд не разполага с необходимите знания. Той може да задължи страните да предоставят на вещото лице необходимите сведения или да му осигурят достъп за проверка на документи (например счетоводни книги), стоки или други вещи, когато това е потребно за изготвяне на заключението (чл. 36, ал. 1 ЗМТА). 

Вещото лице се призовава в арбитражното заседание, за да потвърди писменото си заключение, да даде пояснения във връзка с него и за да отговори на поставени му въпроси само ако една от страните поиска това или арбитражният съд намери, че явяването на вещото лице е необходимо. Иначе представянето на писмено заключение от вещото лице е достатъчно (чл. 36, ал. 2 ЗМТА). За проверка на правилността на заключението на вещото лице могат да бъдат назначени и други вещи лица по искане на страните.  

Арбитражният съд не е обвързан от правилата на ГПК относно доказването и поспециално от чл. 164 ГПК, така че предвидените от чл. 164 ГПК ограничения на свидетелските показания не важат пред арбитража. Арбитражният съд може да допусне писмени показания на свидетел (т. нар. афидавит). Арбитражният съд, подобно на държавния съд, преценява доказателствената сила на събраните доказателства по свободно убеждение с изключение на признанието. 

Събирането на доказателства от арбитражния съд може да се натъкне на пречки, които той сам не може да преодолее поради това, че не разполага с държавна принудителна власт (например свидетел, който арбитражният съд е призовал или страната е обещала да доведе, не се явява; трето лице, което държи документ, необходим за делото, отказва да го представи). Без съдействието на държавния съд арбитражното производство няма да може да бъде попълнено с необходимите доказателства и арбитражното решение е заплашено да бъде неправилно. Затова чл. 37 ЗМТА задължава държавния съд да окаже съдействие на арбитражния съд. Държавният съд дължи съдействие и когато има опасност някое доказателство да се изгуби, така че е нужно то да бъде предварително събрано чрез обезпечаване на доказателствата (чл. 9 ЗМТА). 

Съдействието може да бъде поискано от самия арбитражен съд или от заинтересуваната страна с негово одобрение. Компетентен да събере доказателствата е районният съд, в чийто район е подлежащото на събиране доказателство. За събиране на доказателството по аналогия ще важат правилата на ГПК за обезпечаване на доказателствата и за събиране на съответните доказателства. Особеното е, че арбитрите следва да бъдат призовани при събиране на доказателствата, за да могат да поставят въпроси на свидетелите или вещото лице.  
## **Изпълняемост на арбитражните решения. Признаване и отмяна на арбитражни решения.**
Ако няма основания делото да бъде прекратено, арбитражният съд пристъпва към постановяване на решение. То не се различава много от постановяване на съдебното решение. Особеностите са малко. 

Когато арбитражният съд е колегиален, решението се постановява с мнозинство, освен ако страните са уговорили друго (например, че решението трябва да бъде единодушно). Арбитърът, който е останал на особено мнение, го излага писмено и то се прилага към решението. Ако не може да се образува мнозинство, решението се постановява от председателстващия арбитър (чл. 39 ЗМТА). Тези проблеми не възникват, когато арбитражният съд е едноличен. 

Решението трябва да бъде писмено. То трябва да бъде мотивирано освен в два случая: а) ако страните са уговорили да няма мотиви; и б) ако се касае за решение при уговорени условия (чл. 40 ЗМТА). Решението трябва да сочи датата и седалището на арбитража по смисъла на чл. 1, ал. 1 ЗМТА, а не мястото, където делото е било разгледано и където може да е постановено и решението според чл. 25 ЗМТА. 

Решението се подписва от арбитъра или арбитрите. При колегиален арбитражен съд достатъчно е, ако то е подписано от мнозинството от арбитрите, щом подписалите го са посочили причината за липсващия подпис. Арбитърът, останал на особено мнение, е също длъжен да го подпише (чл. 41 ЗМТА). 

Според чл. 38 ЗМТА арбитражният съд решава спора, като прилага избрания от страните закон, т. е. по международните арбитражни дела важи автономията на волята. Тя е неограничена. Страните могат да изберат закон, който няма нищо общо със спорното правоотношение. Изборът се отнася до материалния закон, а не и до стълкновителните норми на правната система, чийто е материалният закон, освен ако страните са уговорили друго. 

Ако страните не са избрали приложимия закон, се прилага законът, посочен от стълкновителните норми, които съдът смята за приложими (чл. 38, ал. 2 ЗМТА). Тази разпоредба освобождава арбитражния съд от задължението, което има държавният съд, да се ръководи при определяне на приложимия материален закон от стълкновителните норми на Република България. 

Предоставената свобода при определяне на стълкновителните норми не е обаче равнозначна на произволно усмотрение. Тя се движи в рамките на разумното очакване на страните, че арбитражният съд ще избере този закон, който е в най-тясна връзка със спорното правоотношение и затова е оправдано да го урежда. Страните могат да изключат посоченото правомощие, като уговорят стълкновителните норми, от които арбитражният съд следва да се ръководи.  

Постановеното решение се изпраща на всяка от страните по делото. То се смята обявено с връчването му на една от тях (чл. 41, ал. 3 ЗМТА). От този момент то влиза в сила и спрямо страната, която още не го е получила. 

Арбитражното решение е окончателно и слага край на спора (чл. 38, ал. 4 ЗМТА). То не подлежи на обжалване. Ако е порочно, отмяната му може да бъде постигната само по исков ред. Тъй като арбитражното решение е частен, а не държавен акт, неговата отмяна става по исков ред, а не чрез обжалване или извънредните средства за отмяна срещу влезли в сила съдебни решения. По този ред могат да бъдат атакувани само решения по съществото на делото, а не и определенията на арбитражния съд за прекратяване на делото.  

Компетентен да отмени арбитражното решение по ЗМТА е Върховният касационен съд (чл. 47 ЗМТА). Неговата подсъдност и международна подведомственост са изключителни. Чужд съд не може да отмени българско арбитражно решение, както и наш съд не може да отмени чуждо арбитражно решение. То се контролира от съда на държавата, където е седалището на арбитража. 

Срокът за предявяване на иска за отмяна на арбитражното решение е три месеца от деня, когато молителят е получил арбитражното решение съобразно чл. 41, ал. 3 ЗМТА. Когато е било направено искане за поправка, тълкуване или допълване на арбитражното решение срокът тече от деня, когато арбитражният съд се е произнесъл по искането. Срокът е преклузивен и не може да бъде възобновен.  

Основанията за отмяна на решението са изчерпателно посочени в чл. 47 ЗМТА. Те са: 

Недееспособност на ищеца – страна в арбитражното споразумение, съществуваща по време на неговото сключване. Това основание важи, когато страната е физическо лице. При преценката на недееспособността ще се приложи съответният национален закон на страната. 

Липса на арбитражно споразумение или негова недействителност съобразно закона, избран от страните, а при липса на избор – съобразно ЗМТА. При вътрешен арбитраж ще важи само ЗМТА. В тези основания се включват случаите, когато арбитражното споразумение още не е влязло в сила или е изгубило силата си. 

На тези основания не може да се позове страната, която виновно е пропуснала да оспори своевременно компетентността на арбитражния съд съобразно чл. 20 ЗМТА. Становището на арбитражния съд, че е компетентен, не обвързва държавния съд, който е властен да провери неговата правилност по повод иск по чл. 47, т. 2 ЗМТА. 

Решението разрешава спор, непредвиден в арбитражното споразумение, или съдържа произнасяне по въпроси извън предмета на спора. 

Първото от тези две основания е сходно с липса на арбитражно споразумение и затова за него ще важи казаното по-горе. При второто основание е налице присъждане на нещо различно или в повече в сравнение с предмета на спора. Нарушено е диспозитивното начало, върху което се гради арбитражното производство. Ако въпросите, по които арбитражният съд е имал компетентност да се произнесе, могат да се отделят от тези, по които са допуснати нарушенията по чл. 47, т. 5 ЗМТА, арбитражното решение ще бъде отменено само относно тях. 

Неуведомяване на страната, искаща отмяната, за назначаване на арбитър или за арбитражното производство, както и възпрепятстването ѝ да вземе участие в него по независещи от нея причини. В тези случаи е нарушено правото на страната за защита, респ. тя не е била в състояние поради обективна невъзможност да го упражни. 

Образуването на арбитражния съд или арбитражната процедура не са били съобразени със споразумението на страните, освен ако то противоречи на повелителни норми на ЗМТА, а ако липсва споразумение – когато не са приложени разпоредбите на ЗМТА. Касае се за процесуални нарушения, които чл. 47, т. 6 ЗМТА смята за съществени и когато са били нарушени диспозитивни норми на ЗМТА. 

Член 47, т. 6 ЗМТА обаче трябва да се тълкува и прилага във връзка с чл. 5 ЗМТА. Според него страна, която знае, че не са били спазени диспозитивни норми на ЗМТА или уговорени от страните правила и въпреки това продължи да участва в арбитражното производство, без да възрази незабавно или в предвидения за това срок, не може да се позовава на нарушението. Същото трябва да важи и когато арбитражният съд не се е съобразил с установените от самия него съобразно с чл. 24 ЗМТА процедурни правила. Пропускът да се възрази при условията на чл. 5 ЗМТА погасява правото на страната да се позовава на процесуалното нарушение не само по време на висящността на арбитражното производство, но и при атакуване на арбитражното решение. На нарушаването на повелителни норми на ЗМТА страната може да се позове, макар че не е възразила своевременно на нарушението. Член 5 ЗМТА заздравява и стабилизира арбитражното решение, като същевременно стимулира страните към активно поведение. 

С изменението на ЗМТА от 2017 г. беше добавено, че арбитражните решения, постановени по спорове, предметът на които не подлежи на решаване от арбитраж, са нищожни. Разпоредбата е спорна, но нейната цел е да няма срок за атакуване на споровете, които съгласно изменението на чл. 19, ал. 1 ГПК са неарбитрируеми и найвече споровете с потребители. 

ЗМТА не дава изричен отговор на въпроса за правните последици на съдебното решение по иска за отмяна. 

Ако искът за отмяна бъде отхвърлен, със сила на пресъдено нещо се установява, че арбитражното решение не страда от порока, на който искът е бил основан. 

Ако искът за отмяна бъде уважен, със сила на пресъдено нещо се установява, че арбитражното решение страда от посочения в съдебното решение порок. Към силата на пресъдено нещо се наслага конститутивното действие на съдебното решение, когато с него атакуваното арбитражно решение е било отменено. 

Чл. 49 ЗМТА дава отговор на въпроса, каква е съдбата на арбитражното дело след като държавният съд с влязло в сила решение отмени арбитражното решение. Отговорът е различен съобразно естеството на порока, от който арбитражното решение е било засегнато. 

Ако държавният съд арбитражното решение се отмени на някое от основанията по чл. 47, ал. 1, т. 1 и 2, заинтересованата страна може да предяви иск по спора пред компетентния държавен съд, а когато арбитражното решение е отменено на някое от основанията по чл. 47, ал. 1, т. 4, 5 и 6, държавният съд връща делото на арбитражния съд за ново разглеждане. В този случай всяка от страните може да поиска делото да бъде разгледано от други арбитри.  



