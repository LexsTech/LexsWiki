---
title: Тема 22
---

# **Владение и държане. Същност. Видове владение. Права на подобрителя върху чужд имот. Защита на владението и държането.**

## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/raw/main/audio/%D0%93%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2022.mp3" type="audio/mpeg">
        </audio>
    </div>

## **Понятие за владение**
Владението не е вещно субективно право. Владението представлява правнозащитено фактическо състояние. Владението е определено положение, което не е формализирано като субективно вещно право, но с което се свързват определени правни последици, най-важната от които е, че му се предоставя правна защита срещу определени посегателства. Фактът, че владението не е облечено във формата на вещно субективно право и в същото време, че е свързано с определени правни последици дава основание в литературата то да се посочва като правнозащитен интерес (който не е субективно право). 
### Произход и сравнителноправна характеристика на владението
Произходът на владението датира от Римското право, но не от ранното, а от по-късния етап в неговото развитие, тъй като самата фигура предполага висока зрялост на правното мислене и възможност да се правят специфични разграничения между външно близки по между си фигури. 

В сравнителен план следва да се отбележи, че владението не е задължителен елемент от вещноправните системи на отделните държави и се приема там, където има сравнително зряло и по-усложнено Вещно право. 

Пример: Съветска Русия с приемането на своя първи Граждански кодекс премахва фигурата на владението, което е било познато на Царска Русия. Тогавашният режим не е искал да има подобна фигура. В руското право всяко упражняване на фактическа власт върху вещта е владение, там няма разделение на владение и държане. 

Традиционно за континенталната правна система е характерна фигурата на владението, като между различните държави има голяма разлика. Немското право урежда шест типа владение, извън теоретичните разделения. 
## **Същност на владението** 
Определение за владение и основни признаци на владението - Определение за владение (чл. 68, ал. 1 ЗС). По своята същност владението е упражняване на фактическа власт върху вещ, която владелецът държи лично или чрез другиго като своя. 
### Основни признаци на владението
Определението в ЗС не съдържа всички белези на владението, които е съдържал ЗИСС, а посочва само двата най-основни белега на владението, познати ни още от РП, които следва да бъдат определен като обективен и субективен: 
### Упражняването на фактическа власт върху вещта (т.нар. корпус) – външен обективен признак; 
### Наличието на специфичен психически момент във връзка с това упражняване, а именно намерението вещта да се държи като своя (т.нар. анимус).
За да е налице владение, трябва да са налице и двата признака едновременно.

Фактът, че при владението има стремеж, желание, съзнание, намерение вещта да се държи като своя е родило специфичният термин своене на веща, тоест

- отнасяне към нея така, сякаш тя е наша или 

- отнасяне към нея така, сякаш ние ясно даваме да се разбере, че искаме да е наша с оглед идеята в бъдеще тя действително да стане наша собственост.


От външна страна упражняването на фактическата власт може да приеме различни проявни форми:

- поземлен имот: да бъде оплождан, обработван, наглеждан, ограждан, поддържан. 

- жилище: обитаване на имота, складиране на някакви вещи в него. 


Няма някакво специфично изискване относно това каква да е формата на фактическата власт. Важно е да е такава, обаче, при която контактът с вещта е несъмнен, като в същото време изключва възможността други лица да въздействат върху вещта. 

Що се касае до анимуса (субективен признак на владението), той е от психическия живот на владелеца (свързан с неговото съзнание и неговата воля). Поради това за него се съди от недвусмислено проявени външни белези . 

На стр. 45 в учебника на Г. Боянов се среща твърдение, което може да ни подведе, а именно, че понеже ставало въпрос за факти от психическия живот на лицето, законодателят въвежда специална презумпция с чл. 69 ЗС, според която се предполага, че владелецът държи вещта като своя. Това е и вярно, и не много вярно. Презумпция за анимус, така както е написано от Боянов, няма. Презумпцията влиза в сила тогава, когато има съмнение дали вещта се владее за себе си или за друго лице. Тогава вече намира място цитираната презумпция по чл. 69 ЗС.
### Допълнителни признаци на владението
За да е налице владение, трябва да са налице и двата основни признака едновременно, но нашата теория, а и практиката, до голяма степен, приема, че за наличието на владение трябва да имаме и други признаци, като се стъпва върху текста на чл. 302 ЗИСС (Закон за имуществата, собствеността и сервитутите), който е посочвал и други признаци, по които се съди за наличието на владение, т.е. други признаци, които характеризират владението. 

Може да приемем, че тези признаци имат допълнителен, спомагателен характер и в много случаи са много съществени, за да могат да разкрият факта на владението.

Чл. 302. ЗИСС „Владението е законно, когато то е постоянно, непрекъсвано, спокойно, явно, несъмнително и с намерение да се държи вещта, като своя собствена.”

Владението трябва да е:

**Постоянно** = владелецът демонстрира трайна воля да държи вещта за себе си

Първият от допълнителните признаци е, че владението трябва да е постоянно. Това означава непрекъснатост в упражняването на фактическата власт или по-точно владението е постоянно, когато владелецът демонстрира трайна воля да държи вещта за себе си. 

Най-непосредствен израз на това обстоятелство е реакцията на владелеца срещу всеки друг, който се опита да установи фактическа власт върху вещта на негово място.

**Непрекъснато** (чл. 81 ЗС) = да не се изгубва за повече от 6 месеца.

Непрекъснатостта се изразява в обстоятелството, че житейски е възможно упражняването на фактическа власт върху вещта да се преустанови за определен период от време. Примерно, въпреки че сме гражданин, упражняваме владение върху земеделска земя на село, а през зимата дори и земеделците не стоят на нивата непрекъснато. 

Така че, владението може да бъде прекъснато, но не за по-дълго от определения срок, след който се счита, че то вече се е прекратило. 

Съгласно чл. 81 ЗС с изгубване на владението в продължение на повече от 6 месеца давността се прекъсва. Тук законът говори за прекъсване на давността, а не владението, но всъщност давността може да се реализира само при наличието на владение и след като до този срок, до шестия месец ние все още имаме придобивна давност, въпреки че не упражняваме ефективно въздействие върху вещта, това означава, че до шестия месец продължаваме да упражняваме владение, което по смисъла на ЗС е непрекъснато. Т.е. въпреки че ни няма 5 месеца и 29 дни, ние си упражняваме владението.

Спокойно = да не е владение, което

- е придобито по насилствен начин и 

- е поддържано по насилствен начин спрямо досегашния владелец. 


Насилието спрямо лицето, което е упражнявало до момента владението, опорочава самото владение и не му позволява да се ползва с правна защита спрямо това лице.

Явно = ясно и категорично манифестиране на корпуса и анимуса.

Изискването владението да бъде явно е едно от най-съществените неща, които трябва да се имат предвид. 

Идеята е, че фактът, че упражняваме фактическа власт върху една вещ с намерение да я своим за себе си, трябва да бъде манифестиран по един ясен и категоричен начин. Трябва да бъде доведен ясно до съзнанието на останалите правни субекти. 

Явността, обаче, касае не само упражняването на фактическата власт. Явността изисква категорично демонстриране и на анимуса. Т.е. трябва да е ясно на всички, че имаме намерението тази вещ да я придобием в собственост. 

По този повод съдебната практика се е произнасяла често и константно. Конкретно става въпрос за хипотезата, при която е налице съсобственост, при която един от съсобствениците владее цялата вещ. Принципът е, че той владее своята част, а за частта на другите е държател. Има обстоятелство, което позволява на съсобственика да започне да владее идеалните части на останалите съсобственици за себе си, но от външна страна често е трудно да се установи разликата дали владее своята част и частите на останалите съсобственици, или просто ги държи. Той открито и категорично, по един недвусмислен начин следва да демонстрира намерението си в тази посока като отблъсне всякакви евентуални претенции на останалите съсобственици спрямо вещта (това е трайната позиция на практиката). 

- Тук има и практика, която казва, че фактът, че плащаш данъка за целия имот сам по себе си не е достатъчно доказателство и свидетелство за проявен явен анимус да своиш идеалните части на останалите съсобственици. 

- Трябва или да оградиш имота (ако става въпрос за имот), или да изключиш достъпа до него по друг начин на съсобствениците, или да предприемеш всякакви действия в този смисъл. 

- Не е нужно, ако съсобствениците са в чужбина, да им се изпрати писмо, в което да се заявява, че от държател на чуждите части ставам владелец. Но идеята за явността е константна в съдебната практика.


Правно-социален смисъл на владението – идеята на владението е субектите да се придържат към примерно поведение дори когато отстояват свое претендирано право. Целта е са се осуети самоуправството и да не се нарушава обществената сигурност. В повечето случаи, упражняването му води до придобиване на вещни права.
### Разграничения
Правомощието владение – владението не включва трите елемента на вещното право собственост. Упражняването на правомощието владение е свързано с притежаването на вещно право над вещта. От външна страна и владението и правомощието владение се изразяват в едни и същи фактически действия. Владелецът не може да прехвърля собственост на др. лице. Възможно е владение да бъде прехвърлено или апортирано, но само при заблудата, че налице е собственост. Освен това за дълговете на владелеца не може да се използва принудително изпълнение спрямо владяната вещ, тя не е негова. 

Държане - Чл. 68. ал.2 Държането е упражняване на фактическа власт върху вещ, която лицето не държи като своя. Разликата е в намерението. Държателят няма намерение да свои вещта, той получава вещта от владелеца или собственика на правно основание. Възможно е държателят да стане владелец и обратното. Всички лица, които упражняват фактическа власт по силата на ОО са държатели(наемателя, заемателя, превозвача). Уредбата на държането е широка, а не обща в ЗС, разпоредби има и в ЗЗД чл. 91.

Съизволителни и търпими действия – И двата вида не са уредени в закона и съществуват по силата на правната традиция. Съизволителните действия се упражняват във връзка с едно ВП и по волята и преценката на носителя на ВП-о и, те не засягат чужди права, тяхното неупражняване не е отказ от ВП-о, произтичат от логиката на конкретната фактическа ситуация. Пример е разчистването на терен, складирането на материали и др., които се основават и съпътстват правото на строеж. Срещу тези действия няма защита. Според някои автори съизволителни действия са и тези по ползване на обекти публична собственост като улици и паркове от страна на гражданите, но това не е вярно. 

Търпимите действия не се основават върху субективни права, те до някъде накърняват интересите на носителя на ВП и могат да бъдат извършвани само ако той ги търпи. Израз са на добросъседство, взаимопомощ (преминаване през съседски имот, за да се стигне по-бързо до главната улица). Не е налице изрично съгласие от страна на титуляра и няма ред и форми за допускането и прекратяването им. Това състояние няма правна уредба, защита или последици с вещноправен характер. 

Предмет на владението могат да бъдат всякакви вещи, движими и недвижими, независимо в чия собственост се намират. Вещни права също могат да бъдат предмет на владение – квазивладение. Щом едно лице упражнява ограничена фактическа власт, съответстваща на едно ограничено вещно право върху чужда вещ, налице е владение на това вещно право(ако едно лице прокара канал през чужд имот и после само го ползва за напояване, то установява сервитут). Владението върху вещните права също води до собственост по придобивна давност. Ползва се със същата владелческа защита. Не могат да бъдат обект на владение облигационни права. Възможно е упражняване на владение върху идеална част от вещ.
## **Видове владение**
С оглед обема на фактическата власт владението е пълно или ограничено. Пълно владение е налице, когато владелецът упражнява такава фактическа власт, каквато може да упражнява собственика. Той владее, ползва и се разпорежда с вещта. Ограничено владение е владелецът да осъществява фактически действия, които по обем съответстват на едно ограничено вещно право – квазивладение. Възможно е върху една вещ да има едновременно пълно и ограничено владение.

Според наличието на правно основание за възникването на владението е добросъвестно и недобросъвестно. Добросъвестно Чл. 70. Владелецът е добросъвестен, когато владее вещта на правно основание, годно да го направи собственик. Това е от значение за придобивната давност, придобиването на плодовете и др.

В зависимост от начина на придобиване владението може да е законово и незаконово. Законово владение е владението на основа предварителен договор, а незаконовото е резултат от неправомерни действия, престъпно придобиване на вещи като кражба. 

Според начина на упражняване владението е еднолично или съвместно (съвладение). При съвместното владение резултатът е възникване на съсобственост върху вещта или съпритежание на ограничено ВП. Фактическата власт може да се упражнява и само от едно от лицата, то е владелец за себе си и държател за другите.  

Действие на владението - правни последици. Материалноправнни: придобиване на право на собственост по давност; право на обезщетение за необходимите и полезни разноски; право на обезщетение за вреди при нарушено или отнето владение. Процесуалноправни: презумпция, че владелецът е собственик. При нарушаване: защита на владението. 
### Способи за придобиване на владение: 
Чрез едностранни действия – без съгласието на предишния владелец, лицето установява с едностранни действия фактическа власт над вещта и започва да я държи като своя. При безстопанствена вещ или лов и риболов достатъчно е само установяване то на владение. При вещ, която се владее предходното владение се изгубва. Предходния владелец до 6 месеца разполага с владелческа защита(чл.75-76). Придобиването чрез кражба и присвояване се санкционира от закона с наказателна и административна отговорност и забрана за придобиване по давност. Чл. 80. ал.2 Който придобие владението на движима вещ чрез престъпление, не може да придобие собствеността й по давност.

Със съгласието на досегашния владелец – една вещ е във владение на някого и с негово съгласие владението се предава на друго лице, това лице придобива владението като за почне да си служи с вещта като своя т.е. фактическата власт се предава с материални действия, а субективния признак „минава през акта на съгласието“. Договор ли е съгласието? –не е сделка, з-то не е насочено към настъпване на правни, а на фактически последици; няма пречки обаче владение да се предаде чрез включено в договор съгласие; на практика владението най-често се предава въз основа на договор; 

Чрез наследяване – наследяването включва имуществени права и задължения, а владението не е право, а фактическа власт, свързана с правното очакване да се придобие собственост по давност наследството включва и фактическите отношения. Днес Чл. 82. Владелецът може да присъедини към своето владение и владението на праводателя си. (важи и за търговски предприятия). Освен това Чл. 58. ЗН До приемането на наследството лицето, което има право да наследява, може да управлява наследствените имущества и да упражнява владелчески искове за запазването им. При наследяването по завещание наследодателят изразява съгласие приживе, а при приемането на наследството наследникът изразява намерението си да владее вещта. 

Придобиване на владение чрез друг:

- чрез представител – той трябва да установи фактическа власт и да свои за представлявания, от негово име и за негова сметка(така придобиват владение напълно недееспособни и ЮЛ);

- чрез лице, което е натоварено по договор за поръчка, трудов дог. и др, лицето установява власта от свое име, но като държател, ако иска да владее за себе си е необходимо изрично изявление. 

- гетсор(водене на чужда работа без възлагане) – 60-62 ЗЗД

- превръщане на владелеца в държател;


Способи за изгубване на владение – да отпадане един от двата елемента. Възможни са две систематизации:

Спрямо това кой елемент се изгубва:

- изгубване на фактическата власт – да бъде отнето владението; владелецът тряйно да бъде лишен от фактическата си власт по своя воля или заради отнемане;

- отпадане на намерението – владелецът да обективира воля, че повече няма да държи вещта като своя;


В зависимост от това дали е със съгласието на владелеца: Превръщане на владението в държане и обратно.

Constitutium possessorium (владелецът става държател) – частен случай на придобиване на владение чрез другиго. Едно лице, което е във владение, по съгласие с друго лице се отказва от намерението си да владее за себе си и започва да я държи за друго лице.

Traditio brevi manu (държателят става владелец) – със съгласието на предишния собственик (владелец) по силата на прехвърлителен договор държателят придобива собствеността и става владелец. 

Interversio possessionis – държателят едностранно установява владение за себе си; той променя основанието и демонстрира пред владелеца, че вече свои вещта.
### Добросъвестно владение
Делението на владението на добросъвестно и недобросъвестно е изрично дадено в закона: Чл. 70. Владелецът е добросъвестен, когато владее вещта на правно основание, годно да го направи собственик, без да знае, че праводателят му не е собственик или че предписаната от закона форма е била опорочена. Достатъчно е добросъвестността да е съществувала при възникване на правното основание. Законът използва двучленната квалификация като правна техника за дефиниране на понятието, изрично се посочват белезите само на единия: corpus, anmimus, на правнооснование, което да е годно да го направи собственик, или да не знае, че собственикът не е такъв и формата е била опорочена. По подразбиране всичко останало е недобросъвестно владение.

„Правно основание“ е всеки ЮФ, чрез който може да се прехвърли право на собственост  или е годен да направи някого собственик, или да учреди др. вещно право, това са сделки, съдебни решения, АА, едностранни сделки, апорт. Не са правно основание всички договори, които нямат прехвърлителен ефект: договор за лизинг, комисионен договор, договор за заем за послужване и нотариалните актове издадени по обстоятелствена проверка или делба. 

За да е „годно“ основанието трябва да съществува реално, да е действително (да няма пороци), не е необходимо да е вписано. Развалянето и унищожаването на придобивното основание имат обратно действие ако владелецът е знаел за порока – той по начало се смята недобросъвестен. Ако не е и при липса на вина за развалянето, се счита добросъвестен до момента на предявяване на иска за унищожаемост или разваляне и т.н. 

Владелецът трябва да не знае за недостатъчните на онсованието си ако има такива. Те обаче не трябва да водят до нищожност, а до унищожаемост. Първият такъв порок може да бъде праводателят да не е собственик. Заради принципът, че никой не може даде повече от това, което има, в такъв случай владелецът не е станал собственик. За да е добросъветсен той трябва да не знае този факт и това да се дължи на грешка във факта, а не на правото. Според някои автори няма значение в какво е грешката, защото разпоредбата не отдава значение на това. 

При опороченост на предписаната от закона форма не става дума за липса на форма, а за недостатъци, които са опорочителни от процесуална гледна точка (неподписан нотариален акт). Особеностите на нотариалната форма са описани в ГПК.

Незнанието трябва да съществува към момента на възникване на правното основание, ако в по-късен момент владелецът узнае за недостатъците това ще е без значение. За добросъвестността е въведена презумпция: чл.70 ал.2 Добросъвестността се предполага до доказване на противното.

Правни последици от добросъвестното владение: 

- Чл. 71. Добросъвестният владелец се ползува от вещта и получава добивите, които тя е дала, до предявяването на иска за връщането й.

- придобива собственост върху недвижим имот с 5 г. давност;

- Чл. 78. Който придобие по възмезден начин владението на движима вещ...правно основание...придобива собствеността;

- Чл. 72. Добросъвестният владелец може да иска за подобренията, които е направил, сумата, с която се е увеличила стойността на вещта вследствие на тези подобрения.... До заплащане на подобренията и на разноските той има право да задържи вещта.


По отношение на защитата законът не прави разлика в добросъвестността. На недобросъвестния владелец са признати някои права на добросъвестния: 

при придобиване на владението на основа предварителен договор има право на исковете по чл. 71 и 72

Чл. 74. Недобросъвестният владелец може да иска за подобренията, които е направил, само по-малката сума... Когато собственикът е знаел, че се правят подобрения върху имота му и не се е противопоставил, правата на владелеца се уреждат съгласно чл. 72.
## **Права на владелеца във връзка с разноските и подобренията, добивите и плодовете. Правно положение на добросъвестния подобрител.**
Права на владелеца. Тези отношения са уредени преди всичко във връзка с разноските по чужда вещ. При владеенето се правят разноски, които трябва да бъдат някак възстановени на владелецът. Когато такава ситуация е възникнала при държател-приобретател тя се урежда по облигационното право(чл.231 ЗЗД). Суперфициарът прави разноски на своя сметка, а съсобственикът подобрител търси правата си чрез чл.30 ЗС или чл.45, 61-62 ЗЗД.

По принцип добросъвестният владелец има право да ползва вещта без да дължи обезщетение до момента на предявявявне на иск за връщането ѝ. Недобросъвестният е длъжен да обезщети собственика за ползите, от които е бил лишен за целия период на владението и размерът се определя по средната наемна цена. 

За добросъвестния владелец тече кратка придобивна давност - Чл. 79. Правото на собственост по давност върху недвижим имот се придобива с непрекъснато владение в продължение на 10 години. Ако владението е добросъвестно, правото на собственост се придобива с непрекъснато владение в продължение на 5 години. При движима вещ винаги е 5 години.

Относно добивите от вещта, добросъвестният владелец ги придобива до предявяване на иск за връщането й. Те остават за него и са за негова сметка. Недобросъвестният владелец е длъжен да ги върне на собственика, дори и да не е получил добив дължи стойността ан добива, който собственикът е щял да получи ако беше владял. Той има право да си приспадне разноските направени за получаване на добива.

Права за разноските – по чл. 71-74 владелецът може да иска от собственика обезщетение за:

Необходимите разноски – тези, без които вещта съществено би се повредила или би погинала. Владелецът не е длъжен да ги извършва и не носи отговорност ако не ги извърши. Трябва да се докаже, че са били обективно нужни и размерът им по време на извършването. Вземания за тях имат и добросъвестния и обикновения владелец.

Полезни разноски (подобрения) - не са необходими за запазване на вещта, но водят до увеличаване на нейната стойност, за да са налице трябва вложеното да не може да се отдели без да се увреди съществено имота. Трябва да се докаже, че увеличението на стойността на имота е резултат от тях. Собственикът няма право да иска премахването им. И двата вида владелци имат вземане за тях, но с различни права. Добросъвестният владелец Чл. 72...може да иска за подобренията, които е направил, сумата, с която се е увеличила стойността на вещта вследствие на тези подобрения. Това увеличение се определя към деня на постановяване съдебното решение. Сумата на увеличената стойност е разликата между стойността на имота към датата на постановяване на съдебното решение и стойността, която имотът би имал към същият момент ако не бяха направени. Меродавни на пазарните цени към приобретатели като лицата придобили владение по силата на предварителен договор по чл. 19 ЗЗД и лицата направили подобрения върху чужд имот със знанието и непротивопоставянето на собственика (чл. 74 ал. 2 ЗС). Според съдебната практика такова право имат и собствениците придобили имот на правно основание, което после е отменено или унищожено. Важи и за лицата, извършили подобрения на имоти, които подлежат на връщане. Недобросъвестният владелец Чл. 74...може да иска за подобренията, които е направил, само по-малката сума измежду сумата на направените разноски и сумата, с която се е увеличила стойността на имота вследствие на тези подобрения. 

Други разноски – не се уреждат „луксозни“ разноски, обезщетяват се като полезни, ако не могат да бъдат отделени от имота. Консумативните са в тежест на владелеца. Разноските за плодовете са за добросъвестния владелец, а недобросъвестният може да ги приспадне от получените доходи. 

Добросъвестният владелец има и право на задържане Чл. 72. До заплащане на подобренията и на разноските той има право да задържи вещта. По време на задържането той държи вещта за собственика, не може да се служи с нея и да придобива плодовете й. То е допустимо срещу собственика, но евентуално и срещу недобросъвестен приобретател. Правото на задържане е отлагателно възражение даващо право на предпочитателно удовлетворение при изнасяне на публична продан по чл.134 т.4 ЗЗД. Право на задържане се дава и на недобросъвестния владелец, придобил владението въз основа на предварителен договор (чл.70 ал.3 ЗС). Важи и за недобросъвестния владелец, направил подобрения със знанието на собственика. 

Владелецът предприема действия, които в една или степен рефлектират върху собственика на вещта. В положителен план (изгода на собственика) са действията във връзка с подобренията на имота, във връзка с опазването на имота, тъй като ще доведат до обогатяване на собственика за чужда сметка. В негативен план поведението на владелеца ще се отрази, поради това че докато той упражнява фактическата власт върху вещта, собственикът е лишен от тази възможност. Освен това владелецът може да придобива плодовете от вещта, което отнема възможност на собственика на свой ред да ги придобие. Всичко това поражда един сблъсък на интереси, който трябва да намери своето правно разрешение. Тез отношения, макар и в основата си да има една вещноправна фигура, по същество са облигационноправни. Въпреки това уредбата им се съдържа в ЗС и се диференцира с оглед вида на владение – добросъвестно или недобросъвестно.

По принцип добросъвестният владелец има право да ползва вещта, без да дължи обезщетение и получава добивите, които тя е дала до момента на предявяване на иск за връщането й. Стопанските изгоди от вещта остават за владелеца, както ползването, така и добивите. От тази разпоредба следва, че собственикът не може да иска от добросъвестния владелец обезщетение за периода, през който той е ползвал вещта. Също така той не може да иска доходите, които вещта е дала (граждански и естествени плодове). Това е в контраст с обичайното положение на собственика, тъй като чл. 93 ЗС изрично постановява, че добивите на вещта, включително и плодовете са за собственика. В случая има дерогиране на чл. 93 в полза на добросъвестния владелец. Това положение важи до момента на предявяване на иска на собственика за връщане на вещта (чл. 108). От този период нататък владелецът няма да е добросъвестен, т.е. собственика може да иска обезщетение.

Във връзка с плодовете и ползването на вещта съгласно чл. 73, ал. 1 недобросъвестният е длъжен да обезщети собственика за ползите, от които е бил лишен за целия период на владението и добивите, които е получил или е могъл да получи от владяната вещ. Прокаран е принципът интересите на собственика да са с превес спрямо тези на владелеца. Нищо от това, което се следва на собственика не му се отнема. Докрай са проведени правата във връзка със собствеността. В практически план, за да се установи какво би пропуснал собственика се назначава вещо лице, което да определи средната цена на наема през този период. Не е необходимо да се изследва дали той ефективно би ползвал вещта, както и дали е претърпял вреди от това, че вещта е била ползвана от владелеца. Никъде в ЗС не се казва, че се дължи обезщетение за претърпените вреди. В чл. 82 ЗЗД ситуацията е съвсем различна „Обезщетението обхваща претърпяната загуба и пропуснатата полза, доколкото те са пряка и непосредствена последица от неизпълнението и са могли да бъдат предвидени при пораждане на задължението.“. При обезщетение за пропуснати ползи трябва да се докаже евентуалната вероятност да се получат тези ползи, от които длъжник ви е лишил.

Сходна ситуация е при плодовете – защитен е интересът на собственика и недобросъвестният владелец е длъжен да му възстанови плодовете, които е получил от вещта. Положението му е допълнително утежнено, поради правилото, че той дължи връщане не само на ефективно събраните плодове, но и тези, които би могъл са събере (дерогирано е правилото в чл. 59 ЗЗД). Дори и без да се е обогатил, владелецът дължи връщане на тези, които е могъл да събере. Не е изяснено в каква форма се извършва връщането, следователно може да стане в натурална форма или парична равностойност на плодовете. Утежненото положение на владелеца се свежда до изискването той да полага грижи по събирането на плодовете. При мълчанието на закона се изхожда от критерия за добрия стопанин. Владелецът ще дължи такъв обем плодове, какъвто би могъл да осигури добрият стопанин. Той има право да си приспадне разноските, направени за получаване на добива.

За добросъвестния владелец тече кратка придобивна давност - Чл. 79. Правото на собственост по давност върху недвижим имот се придобива с непрекъснато владение в продължение на 10 години. Ако владението е добросъвестно, правото на собственост се придобива с непрекъснато владение в продължение на 5 години. При движима вещ винаги е 5 години.

Права за разноските и подобрения – по чл. 71-74. При това положение владелецът ще се обедни, а изгодите ще настъпят в правната сфера на собственика, което означава, че той ще се обогати. Възниква облигационно отношение между владелеца и собственика базирано на принципа за недопустимост на неоснователно обогатяване. Конкретните правни последици не са уредени в ЗЗД, а в ЗС. В учебника на Боянов, стр. 87, изр. „Всеки, който е получил.....“ – тук е в сила принципът на неоснователното обогатяване за чужда сметка по чл. 59 ЗС, а не неоснователното обогатяване без основание по чл. 55. Позоваването на чл. 55 е неуместно. Видове разноски:

Необходимите разноски – тези, без които вещта съществено би се повредила или би погинала (пр. укрепителни действия, поддържане на покрива). Това са разноски, които са необходими за поддържане функционалната годност на вещта и предотвратяване на нейното увреждане, което би намалило стойността й. Владелецът не е длъжен да ги извършва и не носи отговорност, ако не ги извърши. Той може да претендира за възстановяването им в пълен размер. Трябва да се докаже, че са били обективно нужни и размерът им по време на извършването. Разноските са необходими за запазването на вещта (чл. 72, ал. 2). И добросъвестният и недобросъвестният владелец имат право на тях (чл. 72, ал. 2; чл. 73, ал. 2)

Полезни разноски (подобрения) - не са необходими за запазване на вещта, но водят до увеличаване на нейната стойност, за да са налице трябва вложеното да не може да се отдели без да се увреди съществено имота. Трябва да се докаже, че увеличението на стойността на имота е резултат от тях. Собственикът няма право да иска премахването им. И двата вида владелци имат вземане за тях, но с различни права. Добросъвестният владелец чл. 72...може да иска за подобренията, които е направил, сумата, с която се е увеличила стойността на вещта вследствие на тези подобрения. Това увеличение се определя към деня на постановяване съдебното решение. Сумата на увеличената стойност е разликата между стойността на имота към датата на постановяване на съдебното решение и стойността, която имотът би имал към същият момент ако не бяха направени. Меродавни са пазарните цени към момента на съдебното решение. При тази формулировка в ЗС излиза, че добросъвестният владелец не може да претендира, това което за него е по-изгодно. Той не трябва да товари собственика с неразумни инвестиции. Този текст е проявление на принципа за недопустимост на неоснователното обогатяване. Собственикът дължи да плати онова, с което реално се е увеличила стойността на имота. При разминаване загубата е за сметка на владелеца. С това право се ползват и други приобретатели като лицата придобили владение по силата на предварителен договор по чл. 19 ЗЗД и лицата направили подобрения върху чужд имот със знанието и непротивопоставянето на собственика (чл. 74, ал. 2 ЗС).

Недобросъвестният владелец (чл. 74) може да иска за подобренията, които е направил, само по-малката сума измежду сумата на направените разноски и сумата, с която се е увеличила стойността на имота вследствие на тези подобрения. Идеята е максимално да се облекчи собственика на имота. В този случай не се прилага логиката от принципа на неоснователното обогатяване.

 Луксозни разноски – те са израз на разточителство. Не са свързани с подобряване функционалните качества на вещта, а с придобиване на допълнителни черти (фонтан). Това, че не са изрично уредени не означава, че не са без значение, тъй като и по отношение на тях се прилага принципа за неоснователното обогатяване. Това означава, че и те подлежат на възстановяване. Според някои автори трябва владелецът трябва да се обезщети по реда на полезните разноски, а според Сарафов – по общия ред на чл. 59 ЗЗД. Има и трето становище – не подлежат на обезщетение.

Трябва да се има предвид какво представлява от обективна страна подобрението. Не всичко, което увеличава стойността на вещта може да се разглежда като подобрение (незаконно строителство). Предмет на изследване и начинът, по който е извършено подобрението. Ако не е налице трайно прикрепване, което да води до приращение (чл. 92 ЗС) няма подобрение.

 Консумативни разноски – те са свързани с текущото подновяване на вещта (заплащане на вода, ток). Те са за сметка на владелеца и той не може да ги претендира. Разноските за плодовете са за добросъвестния владелец, а недобросъвестният може да ги приспадне от получените доходи.

Добросъвестният владелец има и право на задържане до заплащане на подобренията и на разноските той има право да задържи вещта (чл. 72, ал. 3). Това право е с обезпечителен характер, тъй като обслужва и осигурява вземането на владелеца. Има спорове в периода на задържането какъв е – със сигурност той не е добросъвестен владелец. В литературата се спори дали е недобросъвестен владелец или е държател. Качеството държател не позволява ползване на вещта и няма право на плодовете. По време на задържането той държи вещта за собственика, не може да се служи с нея и да придобива плодовете й. Сарафов приема, че е недобросъвестен владелец, който може да упражнява право на задържане и спрямо плодовете, но не и да се ползва от тях. Смисълът на задържането е да се осигури условен диспозитив при осъждането. Дори да имаме осъдително решение, владелецът правомерно ще задържи вещта. Правото на задържане се упражнява с възражение или с насрещен иск. Недобросъвестният владелец няма право на задържане.

Правото на задържане по чл. 72 се прилага както когато предмет е недвижим имот, така и по отношение на движими вещи, докато чл. 91 ЗЗД предвижда задържане само за движими вещи. Категория владелци, които са недобросъвестни, но по определени аспекти са приравнени на добросъвестни:

Владелци въз основа на предварителен договор (чл. 70, ал. 3) имат правата по чл. 71 и 72 (право да ползва вещта, да придобива добивите, полезните и необходимите разноски, задържане). Този владелец има всички права на добросъвестния, освен че ще придобие собствеността с изтичане на 10 г, а не на 5. Това произтича от факта, че той очаква да стане собственик, че владението му е предоставено от собственика и че се ползва с чл. 19, ал. 3 ЗЗД.

Добросъвестният подобрител е недобросъвестен владелец, който е извършил подобрения върху чужд имот със знанието и непротивопоставянето на собственика. Той е приравнен на добросъвестен само относно подобренията и правото на задържане, до получаване на направените разноски. По отношение на обезщетение за ползване и добивите от плодовете този владелец е недобросъвестен. Той ще дължи обезщетение и връщане. 

Държател (ППВС 6/74) – правилата относно владението не намират приложение относно държането. То се урежда съобразно правилата на договора въз основа на който се упражнява държане. Ако няма договор или той не съдържа такива правила отношенията се уреждат съобразно облигационните институти в ЗЗД – водене на чужда работа без натоварване или неоснователно обогатяване (чл. 59). Не може да се прибягва до аналогия на режима на ЗС.
## **Защита на владението**
Владелческата защита е по-общото понятие за защита на владението. Тя може да се изрази и в самозащита, но въпреки това основният вид защита са владелческите искове.Те се наричат посесорни. Те защитават владението като факт Чл. 357. ГПК (1) По тези дела съдът проверява само факта на владението и на нарушението му. (2) Документите, удостоверяващи правото на собственост, се вземат предвид само доколкото установяват факта на владението. Не се решава въпросът дали владелецът има или няма право на владение. Това не са и установителни искове.

||Иск за защита на нарушено|Иск за защита на отнето владение|
| - | - | - |
|Предмет на защита|Само недвижим имот или сервитут|Движима и недвижима вещ, както и вещни права, владение и държане чл.111. |
|Активна легитимация|Владелецът. Кредиторът на владелеца по чл.134ал.1 ЗЗД. Съсобственик.|Владелецът и държателят.|
|Срок на владение|Продължило непрекъснато повече от 6 м.Презумпция по чл.83 ЗС||
|Нарушение|Всяко действие, с което се отстранява напълно или отчасти фактическата власт на владелеца без значение от намерението.|- насилствено – владелецът е възпрян да упражнява фактическа власт чрез физическо насилие или сплашване;- по скрит начин;|
|Ответник|Всеки включително и последващ владелец, придобил владението от нарушителя. Този иск има лично-вещен характер.|Всяко лице, но не и трето придобило вещта от нарушителя, което не е участвало в нарушението. Личен характер на иска.|
|Предмет на иска|Прекратяване на нарушаването, възстановяване на владението ако е било отнето, ако в имота е извършена промяна – връщане на имота в състоянието от преди нарушението. При вреди към иска по чл75 може да се присъедини иск по чл.45 ЗЗД. Съдебното решение за предаване на владението се изпълнява по 522 ГПК чрез въвод във владение. Ако ответникът е бил осъден за бездействие му се налагат глоби по 527 ГПК.|Преустановяване на нарушението и връщане на отнетото владение, възстановяване на фактическата власт, обезщетение за вреди.|
|Срок на предявяване|Искът може да се предяви в шестмесечен срок. Тече от деня на нарушението или последното нарушение.|Шестмесечен. Започва да тече от нарушението евентуално от преустановяване на насилието.|
|Подсъдност|Районен съд|Районен съд|
Владелческа защита може да има и по реда на бързите производства. Защитата по чл.75-76 се осъществява чрез общ исков процес. Чл. 310 ал.2 допуска бързо производство за „за опразване на наети и заети за послужване помещения;“. Тук нарушение ще е само ответникът да продължава да владее/ държи имота след прекратяване или разваляне на договора. Чл. 314. (3) По искове за опразване на наети и заети за послужване помещения не се допускат възражения за собственост и за извършени подобрения в имота. Ищецът трябва да докаже само, че е владелец/държател на имота към момента на допускана на ответника. Трябва да докаже и наличието на вече прекратено облигационно отношение с ответника.

Владелческа защита по чл. 38а от ЗЖСК. Всеки член на жилищностроителна кооперация може да предяви иск за изваждането на всеки, който се намира без основание в определеното му с разпределителния протокол жилище. Защитата е към момента на разпределение, тя е особен вид владелческа защита с ограничено приложно поле. Ищец може да е само лице член на ЖСК. Ответникът е нарушителят, който може да е външно лице или друг член на ЖСК. Тежестта на доказване е върху ищеца, подсъдността е на районния съд, целта е да се предаде обратно владението.

Възможна е и извънсъдебна защита. Такава е прокурорската защита или по административен ред – ЗДС Чл. 80. (1) Имот - държавна собственост, който се владее или държи без основание, който се ползва не по предназначение или нуждата от който е отпаднала, се изземва въз основа на заповед на областния управител, въз основа на мотивирано искане на съответния министър или ръководител на ведомство. 

