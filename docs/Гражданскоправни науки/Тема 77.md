# **Отмяна на влязло в сила решение по чл. 303 ГПК. Процесуална легитимация и срокове за образуване на производството. Основания. Отмяна на влязло в сила решение по молба на трето лице. Производство и последици на решението на ВКС. Отмяната по чл. 304 ГПК.**
## **Отмяна на влязло в сила решение по чл. 303 ГПК.**
Извънреден, извънинстанционен способ за контрол на неправилни влезли в сила решения, които пораждат СПН и по този начин създават пречка порокът на решението да бъде отстранен по пътя на образуването на ново исково производство. Това важи в пълна степен за решенията по съществото на материалноправния спор, постановявани в исковото производство. Това налага да се отмени порочното съдебно решение, с което отпада неговата СПН и се възобновява исковото производство. Способът е приложим само, когато решението страда от порок, който е регламентиран изрично като отменително основание и когато отстраняването на порока не може да стане по друг ред.  

` `Способът е централизиран, като компетентен орган е ВКС. ВКС винаги разглежда производствата в 3-членен съдебен състав, като когато се иска отмяна на решение на самия ВКС, производството се разглежда от друг тричленен състав, различен от този, постановил влязлото в сила решение.  
## **Процесуална легитимация и срокове за образуване на производството.**
Подлежат на отмяна влезлите в сила решения по съществото на спора, които пораждат СПН. Няма значение, дали решението е на първа, въззивна или касационна инстанция. Не подлежат на отмяна решенията, с които съдът се произнася в производства по спорна съдебна администрация – т. 4 на ТР № 7/2017 г по т.д. № 7/2014 г., ОСГТК на ВКС, защото те не разрешават спор относно право и нямат СПН, поради което въпросът може да бъде пререшаван, което прави производството за отмяна недопустимо. Не подлежат на отмяна определенията, преграждащи по-нататъшното развитие на делото, с изключение на определението за прекратяване на делото поради отказ от иска, тъй като в този случай ищецът няма възможност да предяви същия иск срещу същия ответника – т. 6 на ТР 7/2017 г.  

Съгласно чл. 303, ал. 2 ГПК не подлежат на отмяна решенията, с които се постановява развод, унищожаване на брака или се установява, че брак не съществуващ. Причината е, че междувременно един от съпрузите може да е сключил брак, като отмяната на решението би създала ситуация на двуженство. Тъй като подобна опасност не съществува в случаите, при които искът за развод или унищожаване на брака е отхвърлен, съответно – когато е установено, че брак съществува, тези решения подлежат на отмяна. Следователно, не всички решения по тези искове са неотменими, а само тези, които или прекратяват/унищожават брака, или установяват несъществуването на брак.  

Съгласно чл. 303, ал. 3 ГПК може да се иска отмяна на неприсъствено решение, само когато отстраняването на порока не попада в приложното поле на специалните средства за атакуване на неправилно неприсъствено решение, регламентирани в чл. 240 ГПК.  
## **Основания.**
В чл. 303, ал. 1 ГПК законът регламентира пороци на съдебното решение, при които отмяна може да поиска лице, което е било страна в исковото производство, по което е постановено решението, или неговите наследници/правоприемници, ако лицето е починало/заличено. Отмяна може да иска както лице, което е било главна страна, така и лице, което е било подпомагаща страна в делото. Всички те са обвързани от СПН на влязлото в сила съдебно решение. 
### ` `**т. 1**
Откриване на нови обстоятелства от съществено значение за делото, които не са могли да бъдат известни при неговото решаване. Три условия трябва да са налице, за да е налице това основание: 1) Тези обстоятелства (факти) трябва да са релевантни за спора – може да са правно, но може да са и доказателствено-релевантни. Те не са били известни на съда при решаване на делото. За да послужи като основание за отмяна, фактът трябва да е такъв, че при евентуалното му установяване по делото, би се променило съдържанието на решението. Не са нови факти по см. на чл. 303, ал. 1, т.1 ГПК нови, непредявени основания по делото, защото при тяхното предявяване се стига до друг, различен предмет, поради което те не са преклудирани от СПН и страната може да ги предяви направо с нов иск, което изключва допустимостта на отмяната.   2) Второто условие е фактът да е съществувал до приключване на съдебното дирене, след което е било постановено решението по делото. Именно тези факти, когато не са предявени, се преклудират от СПН и страната не може да предяви такъв факт директно в исково производство поради чл. 299 ГПК. Поради това се налага отмяна на решението и възобновяване на производството, за да може фактът да се заяви в процеса и да се вземе предвид от съда. Факти, които са настъпили след приключването на съдебното дирене, не могат да послужат като основание за отмяна, защото тези факти не се преклудират от СПН, следователно заинтересуваната страна може да се позове на факта, като директно предяви иск за установяване на новото правно положение, което е създадено като последица от този факт. Например, ако след влизане в сила на осъдителното решение за предаване на вещ, ответникът е изпълнил задължението си, като е предал вещта на ищеца – това е нов факт, който е погасил неговото задължение. Ако въпреки изпълнението, ищецът се снабди с изпълнителен лист и подаде молба за принудително изпълнение на решението, тогава ответникът би могъл да се брани с иска по чл. 439, ал. 2 ГПК, като иска да се установи погасяването на задължението поради изпълнението му (предаването на вещта, за която е осъден) и като ефект – да се прекрати изпълнителното производство. Отмяна на изпълненото влязло в сила осъдително решение въз основа на такъв факт не може да се иска. 3) За да е годно основанието за отмяна, новооткритият факт трябва да не е бил включен в делото по обективни причини. Доказването на този новооткрит факт в производството по отмяна може да стане само с писмено доказателствено средство – документ (официален, изходящ от другата страна). 

Второто основание, регламентирано в чл. 303, ал. 1, т.1 на ГПК е нов документ. Като самостоятелно основание новият документ доказва факт, който страната е твърдяла по делото, но не е успяла да докаже поради липсата на доказателствени средства. Различното тук е това, че документът може да е бил съставен както по време на разглеждането на делото, но страната по обективни причини не е знаела за него или не е можела да се снабди с него, но той може да е съставен и след приключване на съдебното дирене.  
### по т. 2 
Тук са обединен престъпни действия, които са свързани с разглеждането на делото и постановяването на решението. Първо, това са неистински доказателствени средства (при които неистинността покрива състав на престъпление) – неистинност на документ, на показания на свидетел или на заключение на вещо лице. Решението трябва да е постановено въз основа (и) на това доказателствено средство, за да се иска отмяна. Ако съдът не го е взел предвид (не го е кредитирал, тъй като е приел, че е неистинско – напр. не е кредиритал показанията на свидетел, тъй като е приел, че те противоречат на останалите събрани по делото доказателствени средства), тогава не може да се иска отмяна, тъй като неистинското доказателствено средство не е обусловило съдържанието на решението. Втората група престъпни обстоятелства са свързани с поведението на участници в процеса – съдия, страна, представител на страната, съдебен връчител. Отново е необходимо престъплението да е извършено именно по делото, по което е постановено решението, а не по друго дело. Общо и за двете групи случаи престъплението трябва да е установено по надлежния ред. Това е по правило влязла в сила присъда. По изключение, ако наказателното производство не може да се развие поради причините, регламентирани в чл. 124, ал. 5 ГПК – надлежният ред е влязло в сила решение на гражданския съд, установяващо престъпното обстоятелство. Не може да се иска отмяна въз основа на решение за неистинност на документ, постановено на основание чл. 124, ал. 4 ГПК – ТР № 5/2012 г. на ОСГТК на ВКС, защото с това решение не се установява, че неистинността е резултат именно на престъпление. 
### по т. 3 
Тук е предвидена отмяна на влязло в сила решение, когато е отменен преди това акт, въз основа на който е постановено решението. Може да е отменен индивидуален административен акт, влязло в сила решение и пр. Не е налице това отменително основание, когато има последваща промяна на закона с обратно действие, защото тя създава ново правно положение, пораждащо право на иск. Съгласно т. 1. На ТР № 7/2017 г. последващо тълкувателно решение, с което е дадено задължително тълкуване на приложим по делото закон в смисъл, различен от възприетия в решението, не е основание за отмяна на влязло в сила съдебно решение.  
### по т. 4
По тази точка може да се иска отмяна при наличието на две влезли в сила съдебни решения по един и същ предмет и между същите страни, които си противоречат. Законът предвижда, че в този случай се отменя неправилното решение (а не това, което е постановено второ по време, въпреки че то е било недопустимо). Противоречието между двете решения трябва да е в техните диспозитиви, а не в мотивите им. Съгласно т. 5 на ТР № 7/2017 г. идентичност в предмета на влезлите в сила съдебни решения е налице не само при пълен обективен и субективен идентитет по отношение на предмета и страните по делата, но и когато са разрешени по различен начин правни въпроси, включени в предмета на делото, по който се формира сила на пресъдено нещо. Това са хипотези, при които предметите на двете решения са различни, но между тях има връзка на обусловеност. Така например, ако едното решение установява, че договорът е нищожен, следователно, не е породил никакви последици, а второто решение осъжда ответника да престира по този договор, противоречие е налице, защото второто решение установява съществуването на права и задължения по договора, докато първото отрича възникването на права и задължения по договора. Или – едното решение установява между страните, че ищецът не е собственик, а с второто ответникът се осъжда да плати на ищеца обезщетение за вреди върху същата вещ.  
### по т. 5 
Тук влизат случаи на лишаване на страната, искаща отмяна, от участие в разглеждането на делото, като е възможно това да се дължи на нарушаване  на съдопроизводствените правила от съда, но е възможно това да е резултат и от особени непредвидени обстоятелства, попречили на страната да участва в делото. Основание за отмяна е и ненадлежното представляване на страната в делото.  
### по т. 6
Отново има нарушение на правото на участие на страната, но в една особена хипотеза – при назначаването на особен представител по чл. 29 ГПК. Нарушение, обосноваващо отмяна, е както наличието на условия за назначаване на особен представител, когато такъв не е незначен от съда, така и случаите, при които такъв е назначен, въпреки че не са били налице условията за това.  
### по т. 7
Когато с решение на Европейския съд за защита по правата на човека е установено нарушение на Европейската конвенция за защита на правата на човека и основните свободи, и новото разглеждане на делото е нужно за да се отстранят последиците от нарушаването. Трябва да са налице и двете изисквания. Например, ако е установено нарушение на чл. 6 ЕКПЧОС, изразяващо се в нарушение на правото на страната делото да се разгледа в разумен срок, отмяна няма да се допусне, тъй като това няма как да ускори разглеждането на делото, напротив – ще се стигне до последващо забавяне.
## **Производство и последици на решението на ВКС.**
Производството за отмяна има контролно-отменителен характер. При него, ако ВКС отмени решението, винаги връща делото за ново разглеждане в съответната инстанция. ВКС в това производство никога не може да постанови решение по същество. Единствената хипотеза, при която няма да се стигне до възобновяване на исковото производство, е тази по чл. 303, ал. 1, т. 4 ГПК, защото там ВКС отменя неправилното решение, като между страните остава да действа правилното – чл. 307, ал. 4 ГПК. 

Правото за отмяна се упражнява с подаването на молба. Молбата за отмяна се подава от заинтересована страна пред първоинстанционния съд, независимо кой съд е постановил решението, подлежащ на отмяна. Логиката е, че след приключване делата се архивират в първоинстанционния съд.  

Молбата се подава в сроковете по чл. 305 ГПК – основният срок е тримесечен от узнаване на обстоятелството, но в някои случаи има и втори едногодишен, който е абсолютен – напр. едногодишен срок от влизане в сила на присъдата. В този случай трябва да са спазени и двата, като първо се проверява, дали е спазен едногодишният, а вече в неговите рамки – дали е спазен относителният 3-месечен срок, течащ от узнаването. При решение на ЕСПЧ срокът е 6-месечен. Ако се пропусне срокът, молбата е недопустима. 

Формата и съдържанието са тези на въззивната жалба, но тук трябва да се посочи точно и мотивирано изложение на отменителното основание – чл. 306, ал. 1 ГПК. Молба за отмяна, която не съдържа конкретни и надлежни твърдения за наличие на някое от основанията по смисъла на чл. 303, ал. 1 и чл. 304, ал. 1 ГПК, е недопустима, като се връща с разпореждане от първоинстанционния съд. Отново се извършва проверка за редовност и допустимост от първоинстанционния администриращ съд, която е сходна с тази при обжалването. Разпореждането за връщане на молбата, обаче, подлежи на обжалване пред ВКС, тъй като той е съд по отмяната – т. 12 на ТР № 7/2017 г. 

Ако молбата е редовна, се изпраща препис на насрещната страна, която има възможност да подаде отговор в едноседмичен срок. След това делото се изпраща на ВКС. 

ВКС служебно проверява допустимостта на молбата в закрито заседание, като по този въпрос се произнася с изрично определение – чл. 307, ал. 1 ГПК. Съгласно т.9 и т.10 на ТР №7/2017 г. молба за отмяна на влязло в сила съдебно решение, подадена след изтичане на срока по чл. 305 ГПК, или, която не съдържа конкретни и надлежни твърдения за наличие на някое от основанията, е процесуално недопустима, поради което в производството по чл. 307 ГПК ВКС постановява определение, с което я оставя без разглеждане.  

Ако счете, че молбата е допустима, ВКС насрочва разглеждането на делото в открито заседание с призоваване на страните. Съгласно т. 11 на ТР № 7/2017 г. в производството, образувано по молба за отмяна на влязло в сила съдебно решение на основание чл. 303, ал. 1, т. 5 ГПК (лишаване от участие в разглеждането на делото) е допустимо да се събират доказателства за установяване на твърдяното от молителя нарушение на правото му на участие в процеса. 

Ако в резултат на разглеждането на основателността на молбата, се стигне до извод, че тя е неоснователна, ВКС с решение я отхвърля. Това решение е окончателно, влиза в сила с постановяването си, не подлежи нито на обжалване, нито на отмяна. 

Ако ВКС констатира, че посоченото основание съществува, той постановява решение, с което уважава молбата за отмяна и отменя решението. Това решение на ВКС е контролно-отменително, също е окончателно, необжалваемо и неподлежащо на отмяна. То е конститутивно по характер, тъй като премахва решението и неговите последици, като възобновява исковото производство – то отново е висящо, възстановена е неговата висящност и се дължи ново решение. В решението за отмяна винаги има разпореждане на кой съд връща делото – по правило се връща на въззивния, но ако е атакувано решение на първа инстанция, или в тази инстанция е реализирано нарушението на процесуалните правила – ще се върне там, ако е решение на ВКС, действал като въззивен съд (чл. 295, ал. 2 ГПК) – на него ще се върне– т.13 на ТР № 7/2017 г.
## **Отмяната по чл. 304 ГПК.**
Правилото, регламентирано в чл. 298, ал. 1 и ал. 2 на ГПК е, че от СПН на решението са обвързани само страните и техните правоприемници. Това правило има изключения, при които СПН обвързва и трети лица. Само една част от тези трети лица могат да искат отмяна по предвидения в чл. 304 ГПК способ. Легитимирани са само такива трети лица, които са обвързани от решението (то е задължително за тях), защото биха били необходими другари на една от главните страни. В този случай основанието за отмяна е това, че тези лица не са били конституирани като страни в производството – не е необходимо да се сочи кумулативно и основание по чл. 303 ГПК. Няма значение, дали необходимото другарство е факултативно или задължителноПроизводството е същото като при отмяна по чл. 303 ГПК. Особеното е, че тук молбата се насочва срещу всички лица, които са били страни по делото – те са ответници по молбата. 

Всички останали трети лица, обвързани по изключение от СПН на решението, нямат право на отмяна. Практиката и теорията приемат, че такива лица биха могли да искат отмяна на решението по реда и условията на чл. 135 ЗЗД, за да отклонят обвързващото ги действие на СПН.  


