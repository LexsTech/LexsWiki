# **Доказателствени средства – понятие и видове. Обяснения на страните. Свидетелски показания и ограниченията им. Писмени доказателства, тяхната доказателствена сила и оспорване. Веществени доказателства. Вещи лица.**
## **Доказателствени средства – понятие и видове.**
Доказателствени средствa вече стана ясно, че това са предвидените и уредени в закона източници на информация относно правно и доказателствено релевантни по делото факти. Доказателствените средства, уредени в ГПК, са пет на брой и само те са допустим източник на информация по граждански дела - свидетелски показания, документи, заключение на вещо лице, веществени доказателства и обясненията на страните. По правило страните правят доказателствено искане (те са основно активи в сферата на доказването, но служебната намеса е изключение - чл. 162, казахме вече), което означава, че те сочат съответното доказателствено средство и правят искане до съда да бъде допуснато и събрано по делото. По тези доказателствени искания съдът се произнася с определение. Какво преценява съдът, за да го допусне съотвеното доказателствено средство? На първо място, дали е предвидено в ГПК това доказателствено средство. На следващо място, допустимост в тесен смисъл, дали законът допуска съответния факт да се доказва с това доказателствено средство, което иска страната. Да кажем, фактите по чл. 161 не могат да се доказват със свидетелски показания. На следващо място - с оглед на твърдението на страната дали съотвентото доказателствено средство съдържа правно или доказателствено релвентен факт, дали е относимо към делото. Дали с оглед на твърдението на страната това доказателствено средство има релевантни към делото факти. Ако не, то ще е неотносимо и няма да се допусне. Практиката сега е да се допускат доказателствени средства, а по относимостта на доказателствените средства се произнася с решението. Освен да е относимо, трябва да и да е необходимо доказателственото средство. Без него фактът би останал недоказан. Може да е посочила множество доказателствени средства по този факт. Чл. 159, ал. 2 - за свидетелските показания. Съдът може да допусне само някои от тях. Тоест, множество лица са станали свидетели на нещо. Но за установяване на факта не е необходимо всички да се допуснат, достатъчно е 2. Сега, ако някой каже “не си спомням, не видях”, може да се допуснат повече. И на следващо място за да е допуснато доказателственото искане, то трябва да е направено своевременно.  

Съдът проверява достоверността на доказателствените средства по свое вътрешно убеждение - чл. 12 ГПК. Достоверност. Дали информацията, която средството съдържа отговаря на обективната действителност (това, което се е случило). Съдът преценява по свое вътрешно убеждение. Все пак има указания за тази преценка - като обсъди самото доказателствено средство, както и другите доказателствени средства по делото. Достоверността се преценява по различен начин при различните доказателствени средства. Ако проверявам свидетелски показания от значение е дали свидетелят непосредствено е възприел факта. Ако става дума за информация, която на мен ми е чужда, едва ли ще я възпроизведа точно. При вещите лица има значение тяхната квалификация, аргументираност, обоснованост на извода, който са направили. Различни неща се преценяват при различни доказателствени средства. Правилото е, че достоверността се преценява от съда по негово вътрешно убеждение - преценява убеждаващото въздействие на съотвентото доказателствено средство - доказателствена стойност на доказателственото средство. По правило съвременният процес не съдържа доказателствени средства със задължителна обвързваща съда доказателствена сила. Съдът е длъжен да приеме, че информацията, съдържаща се в това доказателствено средство, е вярна. Доказателствената сила (обвързващата съда доказателствена сила) ограничава и задължава съда. Ще видите, че тя все пак е оборима. Няма доказателства, които да имат необорима обвързваща сила за съда.

Доказателствена сила.

Изключение. В останалите случаи говорим за доказателствена стойност - степента на убедителност на доказателственото средство (преценява се от съда свободно при различни фактори, не е определено отнапред). Може да се допусне заинтересуван свидетел, но законът позволява съдът да има предвид тази негова заинтересуваност. Предполага се, че доказателствената стойност на показанията на заинтересуван свидетел е по-ниска.  

` `Самите доказателствени средства ги делим на няколко вида с оглед на различни критерии. С оглед на носителя на информацията ги делим на лични и веществени. Лични, когато носителят е ФЛ - свидетелски показания, обясненията на страните, заключението на вещото лице. Веществените имат веществен носител - документите и веществените доказателствени средства в тесен смисъл. На следващо място - на гласни и писмени. Гласни са тези, при които информацията се възпроизвежда вербално пред съда. Писмени - информацията при тях е закрепена с писмени или електронни знаци. На следващо място, с оглед на факта, за който се отнася информацията, съдържаща се в съответното доказателствено средство, ги делим на преки и косвени. Преки са доказателствените средства, които съдържат информация за правно релевантни по делото факти. Косвените се отнасят до доказателственорелевантни по делото факти. Делим ги също и на първични и вторични с оглед на връзката им с подлежащия на доказване факт. Първични са тези, които имат пряка връзка с този факт - оригиналният документ, свидетел - очевидец, самата вещ (когато е доказателствено средство), а вторични - когато възпроизвеждат друго доказателствено средство - препис на документа (и копие), свидетел, който разказва нещо, предадено му от свидетел - очевидец, снимка (когато на нея е вещта - пряко доказателствено средство).  
## **Обяснения на страните.**
Изрично са определени като доказателствено средство. Обясненията на страните са такива техни изявления, с които те довеждат до знанието на съда информация относно правно или доказателствено релевантни по делото факти. Страните разбира се обикновено са най-добре запоснати с фактите, които са релевантни, поради което те разбира се имат право да дават обяснения, пояснения относно тези факти. Обясненията на страните приличат много на свидетелските показания. И в двата случая имаме устни изявления на едно ФЛ относно това, което то е възприело, извършило. Къде е разликата? Приличат си, и в двата случая ги разпитваме. Качеството на ФЛ - обясненията се дават от страните, свидетелските показания - от свидетели. Страните са заинтересувани, свидетелите, обаче, също може да са заинтересувани. Много важна разлика - свидетелят носи наказателна отговорност за неверни или неистински обстоятелства по делото. Страната носи ли? Не носи наказателна. Някаква отговорност носи ли или законодателят въобще не го интересува този проблем? Чл. 3 ГПК. Гражданска имуществена отговорност за причинени вреди. Но не носи все пак наказателна. Наказателната отговорност прави голямата правна разлика между свидетелите и страните. Има правни системи, при които и страните носят наказателствена отговорност. И тук се мислеше за това, но понастоящем не е така.  

` `Самите обяснения на страните се делят на две големи групи. Първата са тези обяснения на страните, с които те дават информация за благоприятни за тях факти. Самата информация е благоприятна за тях, защото фактите, изнасяни от тях, пораждат благоприятни за тях правни последици. Първата групичка са твърденията на страните - това са тези обяснения на страните, с които те заявяват, че се е осъществил някакъв благоприятен за тях факт. Тук също включваме и отричанията - страната тук заявява, че даден неблагоприятен за нея факт не се е осъществил. Има спор по въпроса дали този вид обяснения на страните са доказателствено средство или не са. Струва ми се, че практиката преобладаващо приема, че не са доказателствено средство. В общи линии такава е и тезата на проф. Сталев (оригиналната, има изменения от проф. Стамболиев, който струва ми се има по-различно мнение). Другото разбиране, на проф. Стамболиев, според него и твърденията на страните са доказателствено средство, но имат много ниска доказателствена стойност. Съдията във всички случаи трудно ще приеме, че въз основа на едно твърдение даден факт се е осъществил. А той приема, че е доказателствено средство, защото отговаря на белезите на доказателствените средства. Предвиден и уреден в закона източник на информация за правно и доказателствено релевантни факти по делото.  

` `За разлика от другия вид обяснения на страните, при която страната изнася пред съда информация относно неблагоприятен за нея факт. Тези обяснения на страните ги наричаме признания. Признанията на страните безспорно и несъмнено се приемат за доказателствено средство и то с много висока доказателствена стойност. Защото в нормалния случай никой не признава факти срещу себе си. Това са различни неща от признанието на иск. Признанието на факт не обвързва съда - чл. 175 ГПК - той го преценява с оглед на всички събрани по делото доказателствени средства. Неговата достоверност подлежи на преценка от съда. Докато признанието на иск не подлежи на преценка от съда. При признание на иск не проверява дали наистина е такова правното положение. При признание на факт съдът може да обяви този факт за безспорен в доклада и тогава няма да се събират доказателства по него. Но не е длъжен (ако счита, че има опасност от симулативен процес). Признанието на факт е съвместимо с оспорването на иска. И обратното - няма пречка ищецът да признае някакъв факт и въпреки това да поддържа иска си. Законът позволява да се признае и преюдициално право (то също може да се включи в доклада по делото, ако си спомняте). То се родее по-скоро с признание на факт, отколкото с признание на иск. Този въпрос просто ще бъде безспорен между страните. 

Например при иск за обезщетение за ползване на недвижим имот - квалифицира се по чл. 59 ЗЗД, преюдициален въпрос е ищецът дали е собственик на недвижимия имот.  

` `При отменения ГПК имаше спор дали и кой може да дава обяснение като страна. Казахме, че обяснението на страната е едно лично изявление на страната по релевантни факти. СУ страна по едно дело. Може ли СУ да дава обяснения? Преди законните представители на страните ЮЛ даваха показания като свидетели. Сега се уреди, че и законните представители на ЮЛ могат да дават обяснения като страни - чл. 177 ГПК. Ще ги видите. Този въпрос вече е изрично разрешен, уреден и регламентиран.  

` `Чл. 176 ГПК по искане на другата страна може да задължи страна да отговори на конкретно поставени въпроси във връзка с изясняване на обстоятелства по делото. Ако страната не се яви в този случай или се яви, но не даде отговор на поставените й въпроси, тогава съдът може да приеме, че тези факти, до които се отнасят въпросите и са неблагоприятни за страната, която не се е явила или не е дала отговор, са се осъществили. Това е частно проявление от едно общо правило - чл. 161 ГПК. За да се приложи тази санкционна последица обаче, трябва да са налице няколко условия. На първо място, съдът трябва да я е призовал за следващото открито съдебно заседание, да й е посочил въпросите, на които трябва да отговори и на последно място, да я е предупредил за неблагоприятната последица по чл. 166, ал. 3 ГПК. Има ли значение как ще е зададен този въпрос? Трябва да е затворен, а не общ. Общи въпроси задавате, когато разпитвате свидетели. А не да му подсказваме отговорите. Тук въпросът пък трябва да съдържа отговора - конкретна информация за факт. Например “Вярно ли е, че получавате наеми от недвижим имот в размер на 3 000 лева?”. Чл. 166, ал. 3 - съдът “може”. Може ли да не приеме? Тук не е точно да предотврати симулативен процес. Няма да приложи тази разпоредба, ако има други доказателства по делото. Например не идва, но прилага доказателства относно размера на трудовото си възнаграждение с една молбичка. Тогава имате друга информация по този факт и съдът ще трявба да я съобрази нея.  
## **Свидетелски показания и ограниченията им.** 
Може да започнем свидетелските показания сега, пък за следващия път да оставим сърцето на проблема. Правна уредба - чл. 163 до 174 ГПК. Свидетелят е такъв участник в исковото производство, който дава показания относно сетивно възприети от него обстоятелства, които са релевантни по делото. Нещо, което е видял, чул. Как се придобива качеството свидетел? Като бъде конституиран от съда в това качество с нарочно определение. Тоест не всяко лице, което е видяло или чуло нещо, а конституираното от съда в това му качество.  

` `Законът урежда определени несъвместимости между качеството свидетел и друго процесуални качества. На първо място, свидетелят не може да е страна по делото. Страните дават обяснения, не свидетелски показания. На следващо място, несъвместими са двете процесуални качества съдия и свидетел. Какво правим ако съдият е възприел някакви факти? Прави си отвод и го конституираме вече като свидетел. Има факти, които са му служебно известни в качеството му на съдия и факти, известни му в лично качество като ФЛ (тях не може да ги има предвид в процеса). Качеството свидетел е по-ценно от качеството съдия. Съдията може да бъде сменен от друго лице, докато свидетелят не може да бъде заместван при даването на свидетелски показания от други лица. Чл. 166, ал. 3 ни казва, че свидетели по делото не могат да са пълномощници на страната по същото дело. Това е свързано с чл. 166, ал. 1, т. 1, който казва, че ако бъде посочен като свидетел по делото пълномощникът на страната може да откаже да свидетелства. Естествено, не могат да бъдат свидетели по делото секретари, прокурора по делото. На практика всички останали могат да бъдат свидетели. Естествено, трябва да са ФЛ. Всяко ФЛ, независимо дали е дееспособно, недееспособно. Може да е свидетел и заинтересувано лице - чл. 172 ГПК. Заинтересуваността може да е в полза или против една от страните. Но виждате, че 172 изисква от съдията при преценка на доказателствата да вземе предвид заинтересуваността им. Показанията на тези свидетели имат по-ниска доказателствена стойност. Законодателят изисква и при разпита на свидетели съдът да изяснява тези връзки, които указват някакъв интерес.  

` `Лицето не може да откаже да свидетелства освен при определени случаи - чл. 166, ал. 1, т. 1 - пълномощникът на страната и лицата, които са били медиатори по същия спор. 

Т. 2 - определен кръг близки лица. Могат да откажат, но могат и да не откажат. Ако не откажат, носят си същата наказателна отговорност, каквато и другите.  

` `Задължения на свидетелите. Три групи са. На първо място, свидетелят е длъжен да се яви. Може да имате две хипотези на довеждане на свидетели в съда. При довеждане - страната сама поема ангажимента да доведе свидетелите на съдебното заседание. Те не се призовават в този случай. Няма пречка да се водят в същото съдебно заседание, в което се иска допускането им. Иначе се призовават свидетелите.  

` `Ако не се явят, не ги чакат хубави работи. Първо, съдията ще ги глоби (ако не е по уважителни причини) и могат да бъдат доведени принудително. За разлика от страните, свидетелите могат да бъдат водени принудително и по граждански дела. Второто задължение на свидетеля вече като се е явил е да даде обещание, че ще говори истината. Ако случайно не даде, може да бъде глобен за неизпълнение на разпорежданията на председателя. И ако не даде обещание, ще носи наказателна отговорност въпреки това. Най-същественото задължение на свидетеля е да даде достоверни истински показания относно обстоятелствата. Отговорността тук вече е наказателна. Чл. 166, ал. 2 ГПК дава възможност на свидетелите да не отговорят на отделни въпроси (не изобщо да откаже да е свидетел), с които би злепоставил себе си или свои близки. Следващия път продължаваме със свидетелските показания по същество.   

` `Миналия път започнахме да си говорим за свидетелските показания, общите неща ми се струва, че ги поизказахме, или поне повечето общи. Самия разпит на свидетелите. Чл. 171, ал. 1, изречение второ - може би го знаете, но свидетелите, които не са дали показания, не могат да присъстват в съдебната зала. Защо така? За да не се повлияят от показанията на предходните. Имайте го предвид. Странното е, че понякога тази грешка се случва. Много често съдията снема самоличността на всички едновременно или тези на ищеца само и им казва да изчакат.  

` `На следващо място - самия разпит. Снема се самоличността на свидетеля, той трябва да си носи документ за самоличност, за да се отрази кое лице реално се явява, след което съдията му задава въпрос, свързан с неговата заинтересуваност и връзка със страните. Семейни правоотношения, дела, трудови правоотношения. Такива свидетели пак се разпитват, но техните показания се ползват с по-ниска доказателствена стойност. След което го приканва да даде обещание, че ще каже истината и го предупреждава за наказателната отговорност, ако даде неистински показания като свидетел. Разпитват се свидетелите по отделно, след това могат повторно да бъдат разпитани. Чл. 174 - при разногласия съдът може да назначи очна ставка - едновременно да ги извика и разпита. Новия ГПК предвиди, че по искане на страната съдът може да отрази конкретни поведенчески особености на свидетеля по време на разпита - ако си гледа записки, ако гледа към страната, която го е призовала - нещо като преценка на достоверността на тези показания. Разбира се, свидетелските показания имат значение само по делото, по което са дадени. Това е по-общо проявление на изискването за непосредственост. Тоест, не може да поискате да се позовавате на свидетелски показания по друго гражданско дело, макар и да е между същите страни. Това не са свидетелски показания. Евентуално може да се позовете на протокол по друго дело, но само като доказателство, че има такъв свидетел, и с това да искате да бъде допуснат по това дело. Иначе е недопустимо. Това правило има изключение - доказателствени средства, събрани по едно дело, могат да се използват като същото доказателствено средство по друго дело - чл. 232 (при оттегляне на иска делото се прекратява, не сме говорили, но това се случва; разликата от отказа е, че същият ищец може да предяви срещу същия ответник същия иск; и законодателят препотвърждава, че в това ново дело ищецът може да използва събраните доказателства, ако има трудно непреодолима пречка за повторното им събиране). Към 232 препращат още няколко разпоредби. Те са сходни хипотези, при които делото се прекратява и се предявява същия иск между същите страни. Например чл. 231, ал. 2 (няма да ги обяснявам сега - различни хипотези, които прекратяват делото), чл. 238, ал. 2.  

` `Централният проблем на свидетелските показания е проблемът с тяхната допустимост, респективно недопустимост. Правилото е, че свидетелските показания са допустими във всички случаи - чл. 164, ал. 1. Но има изключения в чл. 164, ал. 1 ГПК. Факти, за доказването на които не са допустими свидетелски показания. Кои са те? Чл. 164, ал. 1, т. 1 казва, че са недопустими свидетелски показания за установяването на правни сделки за действителността на които законът изиска писмен акт. Това са такива правни действия, за които закон предвижда писмената форма като форма за действителност. Не е спорно в теорията и практиката, че това правило важи не само за правни сделки, а и всякакви други правни актове. Ако ще се доказва такъв правен акт, тогава волята на законодателя е, че този акт трябва да се докаже, като се представи съответния писмен документ. За да сме стриктно в забраната, страната трябва самата тя да твърди, че писмената форма е спазена. То тогава законът казва: не може със свидетели, трябва да се представи самия документ. Ако не твърди, че е спазена писмената форма, тогава стриктно може и да й допуснем свидетели, но тогава тя сама твърди, че й е нищожна сделката. Но в някои случаи релевантна е не самата сделка, а изпълнението по нея. Може да бъде изпълнена една нищожна сделка. Например единия съпруг може да е получил средства по една нищожна сделка, за да изпълни по друг договор с лични средства. Така че има смисъл понякога.  

` `Т. 3 - тя пък в първата си част, която е общата, забранява със свидетели да се установяват обстоятелства, за доказването на които закон изисква писмен акт. Тук писмената форма е форма за доказване. Тук пак следва страната да представи документ, за да докаже акта. Самият ГПК въвежда в същата точка писмената форма като форма на доказване на договори на стойност по-голяма от 5000 лева. Тук се променя размера през различните периоди от време, но по действащия ГПК е 5000 лева. Забраната важи само за договори. Важи само за тези договори, в която самата страна, искаща свидетели, е участвала. Не важи за договори между насрещната страна и трети лица например. Няма значение размера на иска, а стойността на договора (може да се иска под 5000 лева). Пак важи ограничението. Това правило има изключения, след малко ще говорим за тях. 

` `Т. 5 - не се допускат за писмени съглашения, в които страната е участвала, както и тяхното изменение или отмяна. Писмената форма тук е форма, избрана от самите страни да си уредят отношенията. Втората част - за тяхното изменение или отмяна. Изменението или отмяната важи и за т. 1, т. 3 и т. 5.  

` `Т. 4 - не може със свидетелски показания да се установява погасяването на установени с писмен акт задължения. Тук се говори за доказване на изпълнението. Какви са критериите да се приложи тази забрана? На първо място, забраната важи само за доказване на изпълнението на парично задължение, като цяло важи за всякакви погасителни способи - плащане, прихващане, опрощаване. Опрощаването става с договор - чл. 108 ЗЗД. Не са забранени други доказателствени средства например - експертизи често се назначават, счетоводни. Може и да се признае факт. Най-добре е документално да са уредени тези отношения. Естествено не погасителна давност. Там вече по друг начин стоят нещата. Там практически няма какво извънсъдебно изявление на страната, което да доказвате. Забраната  тук стриктно важи за погасяване на парични задължения незвисимо от техния размер. И последното изискване е паричното задължение да произтича от писмен акт. Установено с писмен акт означава да произтича от него. Идеята е самият акт, от който произтича задължението, да е в писмена форма. Ако са налице тези условия, са недопустими свидетелски показания, за да се доказва изпълнението на това парично задължение. Пак казвам размерът няма значение за т. 4. Сега имам следния въпрос. Договор за наем сме сключили на една сграда, и сме го сключили устно. Наемът е 7000 лева на месец. И двете страни признават, че договор е сключен, но ответникът иска да му се допуснат свидетели, че е платил 7000 лева. Ще му се допуснат ли? Въпреки, че законът наистина изрично не го предвижда, според проф. Сталев не би следвало да се допуснат свидетели за това плащане. В неговата теза има логика. Тази теза в общи линии се споделя. Според проф. Сталев това трябва да се прилага дори при изпълнение с движими вещи, а не само парични плащания. В арбитража, ще видите, че свидетелските показания не са ограничени. Няма пречка да се допускат. Но мислите ли, че едно изпълнение в големи размери може да се докаже със свидетелски показания? Самото доказателствено средство трябва да е от естество да може да докаже факт. По тези съображения, следващи от естеството на свидетелските показания.  

` `И преминаваме към другия кръг ограничения. Съгласно т. 2 и т. 6 на чл. 164 ГПК не се допускат свидетелски показания за опровергаване на съдържанието, по т. 2, на официален документ, по т. 6, на изходящ от страната частен документ. Законодателят не дава легална дефиниция, нито пояснява някъде какво разбира под опровергаване на съдържанието на документа в тези две разпоредби. И затова проф. Сталев прави един анализ на разпоредбата и на други правила и казва, на първо място, не сме пред опровергаване на съдържанието на документа, когато страната оспорва валидността на самото волеизявление, материализирано в документа, като твърди, че то е нищожно или унищожаемо. За унищожаването съм напълно съгласна, няма никакъв проблем. Насилие например. Но, понеже той самия приема, че ограничението важи, когато страната се домогва да докаже, че самото волеизявление е симулативно, очевидно не важи за всички хипотези на нищожност. След това, казва той, не сме пред опровержение, когато страната оспорва истинност на документа, защото в това производство законът изрично казва, че са допустими и свидетели. Чл. 165, ал. 2 ГПК - опровергаване на съдържанието е налице, когато страната се домогва да докаже, че нейното волеизявление е симулативно. Тоест, той приема, че т. 2 и т. 6 забраняват само със свидетелски показания да се доказва симулативност на волеизявленията в такива документи. Според мен той има по-широко разбиране за симулация. Издала съм разписка, но не съм получила сумата, ще ми се допуснат ли свидетели, за да докажа, че не съм получила сумата по разписката. Според проф. Сталев това е симулация. Вижте си го сега, може би е симулация. Но според мен той приема много хипотези като симулация, при които документът просто е неверен. Не е подправен. Изчетете го хубаво. Неговото становище като че ли е най-тясно. По-широкото разбиране, прието като че ли в практиката, е, че забраната е налице, когато страната се стреми да докаже симулативност на изявлението и невярност на своето изявление, не може да ги докаже със свидетели. Решение на ВКС - авторът на изявлението, макар и официално, не може да доказва със свидетели невярността му (по дело с лечебно заведение, където се спори дали са извършени или не някакви процедури). Тук има едно утежнение именно на издателя на документа.  

` `Да видим сега кога отпадат забраните. Отпадане на ограниченията по чл. 164, ал. 1 ГПК. Т. 3 не важи за определен кръг близки лица, посочени в разпоредбата. Това значи, че тези лица, ако помежду си са сключили такъв договор, могат да го доказват със свидетели. Заради българската народопсихология - между толкова близки лица няма нужда от писмена форма. Чл. 164, ал. 2 - ограниченията по т. 3-6 може да отпадне при изрично съгласие на страните. Как става това? Например в договора си пишат, че ще се допускат свидетели по т. 3-6. Едната страна иска свидетели и се позовава на тази клауза. По съществото си това е процесуален договор, който не е допустим. Процесуални договори ГПК урежда за арбитраж и за местна подсъдност. Това тук няма предвид процесуален договор, а волеизявления към съда. Тук е по общия ред. Едната страна иска свидетели, съдът пита другата страна дали е съгласна, ако тя не възрази, ще бъдат допустими. Чл. 163, ал. 1 - когато документът е загубен или унищожен не по вина на страната, искаща свидетели. Страната трябва да докаже, че документът е загубен или унищожен, може и със свидетели да го доказва това нещо. Изгубен - не знае къде се намира, унищожен - физическият носител е унищожен или така увреден, че да не може да се прочете. Какво означава не по вина на страната? Само ако умишлено страната е унищожила документа, не се допускат свидетели. По принцип се случват по небрежност. Ако се докаже, че е изгубен или унищожен, на страната ще й се допуснат и свидетели, за да установи съдържанието на документа. Чл. 165, ал. 2 ГПК - тук пък законът въвежда условията, при които се допускат свидетели, за да се докаже симулативност на съгласието по документа при т.н. начало на писмено доказателство. Документи, от които може да се съди, че вероятно има симулация. Нарочният документ, изходящ от другата страна, би бил обратно писмо. Тогава няма нужда от свидетели. Става дума за някакви случайни документи, доказващи вероятна симулация. Чл. 165, ал. 2 - това ограничение не се отнася до трети лица (които не са автори на изявлението), както и до наследниците (много важно), когато сделката е насочена срещу тях. Наследниците са в същото процесуално положение като самата страна. Но наследникът, срещу когото е насочена симулативна сделка, може да докаже със свидетели. Коя ще е тази симулативна сделка? Най-типичното нещо, което се случва и се прави, е да се прикрива дарение с покупко-продажба. Другите наследници не могат да атакуват покупко-продажбата за възстановяване на запазената си част, докато могат дарението. Обикновено най-вече това има предвид законодателя тук. Относителна симулация - привидната е покупко-продажбата, прикритата сделка - дарение. Приключваме със свидетелските показания.  
## **Писмени доказателства, тяхната доказателствена сила и оспорване.**
Следващото доказателствено средство са документите - чл. 178 - 194 ГПК. Документи или писмени доказателствени средства - едно и също. Какво е документът като доказателствено средство в ГП? Това е вещ, върху която с писмени или електронни знаци е материализирано изявление. Тоест, за да имаме този вид доказателствено средство, трябва да имаме три елемента - някаква вещ (веществен носител), която да може трайно да закрепи тези писмени знаци. Ако напишете нещо на брега, няма да е документ, зщаото не може трайно да закрепи знаците. На второ място - писмени или електронни знаци. Няма значение какъв е езикът. И съставеният на чужд език документ също е документ. Самият документ е съставеният на чужд език документ. И на трето място, тези писмени знаци трябва да материализират някакво изявление, някаква човешка мисъл. В някои случаи е достатъчен и подписът, за да може да се изведе изявлението с оглед на обстоятелствата. Тук типичният пример е подпис на картина (твърди, че е автор на картината, няма никакъв друг текст). Това не означава, че ако нямате подпис, нямате документ. Има и неподписани документи. Те също са документи, отговарят на всички изисквания. Подписът, разбира се, има голямо значение. Самото изявление може да е всякакво. Документите се разделят на нарочни и случайни. Нарочен е този документ, който е създаден именно, за да удостовери съответния факт. Например една разписка е нарочен документ - да удостовери, че съм получила някаква сума от някакво лице. Случайният документ не е съставен, за да удостовери даден факт, а просто случайно съдържа информация за този факт. Нарочните документи имат много по-висока доказателствена стойност, докато при случайния документ нещата трябва да се преценяват по-комплексно. Например един мейл към трето лице, че съм сключил заем. Целта не им е била да докажат съответния факт, а е имал съвсем друг смисъл.  

` `Самият документ се създава със създаването на писменото или електронно изявление. От гледна точка на физическото създаване на документа негов автор ще е лицето, което фактически го е създало. За правото обаче автор е лицето, на което се приписва това писмено изявление, а не неговият физически създател. За правото от значение е юридическият издател на документа. За това може едно неграмотно лице да е юридически издател, автор на документ. Когато документът е подписан, юридическият му автор е лицето, което е подписало документа. И документите, и веществените доказателствени средства в тесен смисъл, влизат в групата на веществените доказателствена (защото документът е вещ). Кога доказателственото средство е документ, а кога ще бъде веществено доказателство в тесен смисъл? Отговорът е зависи. За да имаме документ, трябва да имаме изявление (показва носни кърпички tango). Зависи от това коя информация ме интересува. Когато релевантна по делото е информацията, която се съдържа в писменото изявление, тогава ще бъде документ. Как се събира информация от документа? Ще го чета. Не ви интересува веществения носител. Може и да не е на хартия. Щом ви интересува изявлевнието, материализирано с писмени знаци, ще го четем и ще го характеризираме като докуемент. А когато е качествена характеристика на самата вещ (дори да има изявление с писмени знаци на нея) - каква е хартията например, тогава информацията се съдържа в самата вещ, а не в изявлението (показва ГПК). Ще го чета ли? Не. Една вещ естествено не винаги има върху изявление с писмени знаци материализирано. 

` `Документите с оглед на различни критерии ги делим на различни видове. С оглед естеството на изявлението ги делим на свидетелстващи (или удостоверителни) и диспозитивни (или разпоредителни). Свидетелстващ е този документ, в който авторът му ни дава информация за някакви факти, стоящи вън от него или за нещо, което той самият е извършил. Тоест свидетелстващият документ съдържа едно информационно изявление. Нотариален акт. Разписката свидетелстващ ли е? Да. Пак давам информация за нещо, което е станало. Съдебният протокол е свидетелстващ документ, други протоколи някакви (за ПТП-та, или двустранни протоколи между страните, когато приемат СМР-та). Другите носители, диспозитивните, материализират волеизявления. Тук авторът изразява волята си - нещо да стане, да се случи и т.н. Да кажем такъв документ е един писмен договор за покупко-продажба. Типичен диспозитивен документ. Едно разрешение за нещо също е диспозитивен документ. Едностранни изявления, материализиращи сделки, прекратяване на договора, разваляне на договора. Естествено често документите са смесени - в една своя част са удостоверителни, в друга - диспозитивни. Това да не ви стряска. Например един нотариален акт за покупко-продажба е такъв.  

` `Какво е значението на това деление? Има значение в редица насоки. Само при свидетелстващите документи, и то не всички, а само официалните свидетелстващи документи, имате т.н. материална доказателствена сила. Това е само при материалните свидетелстващи документи. Освен това само при свидетелстващите документи въобще стои въпросът за тяхната вярност (дали информацията за фактите съответства на обективната действителност). Ако сега напиша “вън вали пороен дъжд”, това ще е неверен документ. Това, че имате нищожен договор, означава ли, че самият документ страда като доказателствено средство? Това не е преценка по същество, а сега говорим за доказателствено значение.  

` `На следващо място, според това в какво качество издателят на документа прави писменото изявление, ги делим на официални и частни. Официалните документи, извеждаме техните белези от чл. 179, ал. 1 ГПК. Те най-общо съдържат изявление на длъжностно лице в това му качество. Като на какви изисквания трябва да отговоря един такъв документ? Издателят му трябва да е длъжностно лице (с някакъв акт му е възложена определена компетентност). На следващо място самото изявление, което се съдържа в документа, трябва да е направено от длъжностното лице точно в това му качество и трябва да е в рамките на неговата компетентност. И на трето място, законът изисква да са спазени предвидените в закона ред за издаване на документа и формата, в която той трябва да е облечен. За да имате официален документ, трябва всички тези изисквания да са спазени. Едно съдебно решение, някакви административни актове (разрешения) са официални документи и много други. Не мога да ги изброя. Трябва да съобразите това, че едно и също лице може да действа в различни качества. Да кажем, ректорът на СУ може ли да издава официални документи? Дипломите ви. А може ли частни документи? В качеството си пак на ректор може да сключва някакви договори за доставка на ксерокс, оборудване, канцеларски материали. Действа като законен представител на ЮЛ Софийски университет. Официалните документи могат да бъдат както свидетелстващи, така и диспозитивни. Всички документи, които не са официални, са частни. Един документ може да е със смесен характер - отчасти официален, отчасти частен. Пак нотариалния акт - изявлението на нотариуса е официален, а договорът - частен. Частните също могат да са диспозитивни и свидетелстващи, надявам се да нямате съмнения по този въпрос.  

` `И на следващо място, според това дали документът съдържа подписа на своя издател ги делим на подписани и неподписани. Подписът знаете какво е. Начинът, по който лицето саморъчно изписва… то не е цялото си име, но така съкратено изписва своето име. Може ли неграмотно лице да издаде подписан частен документ? Може с отпечатък от палец (по правило) и двама свидетели, че му е известно какво е подписал. Законодателят изрично ни говори за частни документи, подписани от лицата в чл. 180 ГПК. Може ли един официален документ да е неподписан? Не може, разбира се. Там винаги като форма на документа се включва и подписа на длъжностното лице. Електронните фишове са по-специфични. Електронен подпис, имате цял закон за това. Очевидно при електронните не се подписвате саморъчно. Значението на това разграничение е свъразно с това, че за автор на подписания документ винаги се смята лицето, чийто подпис е на него. А при неподписания документ обикновено ще ви се наложи да доказвате авторството.  

` `Доказателствена сила, доказателствена стойност на документите. Законът в материята на писмените доказателства регламентира два вида доказателствена сила - едната, която извеждаме от чл. 180 ГПК, се отнася до всички подписани документи (подчертавам за всички, важи и за официалните, не само частните) и се отнася до авторството на документа. Това е т.н. формална доказателствена сила. Изразява се в това, че съдът е длъжен да приеме, че изявлението в документа е направено от лицето, което е подписало документа. Това е длъжен да приеме съдът. При официалните свидетелстващи документи пък законът регламентира в чл. 179, ал. 1 ГПК т.н. материална доказателствена сила, която се изразява в това, че съдът е длъжен да приеме, че информацията, която се съдържа в официалния свидетелстващ документ относно фактите, пряко възприети от длъжностното лице или относно извършените от него (или пред него разбира се) действия, е достоверна. Тоест, отговаря на действителното фактическо положение. Тази материална доказателствена сила важи спрямо всички. Това е що се отнася до обвързващата съда доказателствена сила. Всичко останало съдът преценява по свое вътрешно убеждение. Вече говорим не за доказателствена сила, а за доказателствена стойност. 

Например една разписка - този документ няма материална доказателствена сила, съдът ще я преценява с оглед на всички останали доказателства по делото.  

` `Когато говорим за частните документи, и то най-вече за свидетелстващите, те нямат материална доказателствена сила, пак се прави едно разделение с оглед на това дали информацията, която те съдържат, е благоприятна или неблагоприятна за издателя им. Когато е благоприятна за страната, тогава аналогично на обясненията на страните, няма да е много висока доказателствената му стойност. Когато документът съдържа информация за неблагоприятни за страната факти, тогава става дума за едно извънсъдебно писмено признание на страната, която има значително по-висока доказателствена стойност.  

` `Допълнително, законът съдържа специфична уредба с датата на съставяне на документа. Имаме разлика в това отношение между официалните и частните документи. При официалните вписаната дата се счита за достоверна дата. При частните документи стои проблема с тяхното антидатиране (различна от действителната дата, на която е съставен документът). Поради това по отношение на лицата, които са автори на документа, участвали са в издаването на документа, посочената в него дата е обвързваща. По отношение на трети лица (които не са участвали в съставянето му) и чиито права биха могли да бъдат увредени при неговото антидатиране, посочената в документа дата по отношение на трети лица не е обвързваща. За тях документът е издаден тогава, когато е настъпило някакво събитие, придаващо достоверност на тази дата. Кога е налице достоверна дата законодателят неизчерпателно в чл. 181 ГПК регламентира хипотези, при които е налице такава достоверна дата. Това са най-типичните случаи. Когато този частен документ е бил заверен или настъпване на физическа невъзможност на издателя да го подпише, или когато документът е възпроизведен в някакъв официален документ. Неизчерпателно е посочването - става въпрос за такива факти, които установяват по несъмнен начин това, че документът е бил съставен преди тяхното настъпване. Казахме че при частните документи, тези, които са изгодни за страната, като цяло имат много ниска доказателствена стойност. Практиката приема, че не са доказателствени средства за страната. Специфична доказателствена сила на счетоводните записвания в търговските книги - чл. 182 ГПК. Не е обвързваща съда доказателствена сила (различава се от материалната доказателствена сила). Защо? Защото лицето, което иска да се позове на вписванията на своите счетоводни книги, трябва да докаже, че те са редовно водени. Това не означава, че ще искате вещото лице да прави пълна проверка на счетоводството на страната. Тогава проверката се извършва с оглед на конкретните дейности там, за които се води счетоводството. На следващо място, дори да са редовно водени, те могат да служат като доказателство на страната, която ги е водела, но все пак се преценяват с оглед на целия доказателствен материал, събран по делото.  

` `Законът регламентира в чл. 193 и сл. ГПК едно производство по инцидентно оспорване на истинността на документ, който е представен по делото като доказателствено средство. Защо инцидентно? Защото става въпрос за оспорване на истинността на документа в рамките на висящ процес. Производство в рамките на другото производство. Редица въпроси поставя това производство. Да кажем, що е то това истинност и неистинност на документа с оглед на това производство по оспорване на истинността на документа. Има различни становища, но безспорното в практиката и преобладаващо в теорията е, че това производство е средство за оборване на обвързваща съда доказателствена сила на документа. Казахме преди малко, че доказателствената сила задължава съда да приеме, ако не бъде доказано обратното. Какво значи да се обори доказателствената сила? Ако ще оборвам формална доказателствена сила, какво твърдя по делото? Означава, че твърдя, че документът е неавтентичен. Защо може да е неавтентичен? Поне две причини можем да намерим. На първо място, може да е подправен подписът на документа. Подписът не е на лицето, на което се приписва. На второ място, ако подписът е негов, съдържанието може да е подправено. И пак ще сме изправени пред неавтентичен документ. И неавтентичният документ е неистински документ по смисъла на чл. 193 и сл. ГПК. Кои документи могат да са неистински? Всички подписани, без значение дали са свидетелстващи или диспозитивни, частни или официални. Това е с оглед оспорване на формалната доказателствена сила.  

` `Какво означава пък да се стремя да оборвам материалната доказателствена сила на документа? Официалните свидетелстващи документи имат материална доказателствена сила. Само при тях можем да използваме това средство. Трябва да твърдим, че този документ е неверен. Това, което се сочи като информация, не е вярно. Пише, че съм ходила на еди-коя-си дата в кантората на нотариуса, но аз се мъча да докажа, че не съм ходила там. Трябва да сме наясно какъв е предметът му. Истинност на документа означава документът да е автентичен (важи за всички подписани документи). Неистинност е подписът или изявлението да са подправени (може както официални, така и частни - оборване на формална доказателствена сила). И на следващо място истинност при официалните свидетелстващи документи означава да е верен, а неистински ще е, когато е неверен (оборване на материална доказателствена сила). Това е и мнението на проф. Сталев. Става дума само за оборване на обвързващата съда доказателствена сила. За съжаление ГПК никъде не ни казва какво е истинност на документ и какво е опровергаване на съдържанието на документ в чл. 164, ал. 1, т. 6 ГПК. Така че това производство се използва само за оборване на обвързваща съда доказателствена сила. Иначе всякакви доказателства можете да ползвате. Целта на това производство е да извадите това доказателствено средство по делото.  

` `Стана ли ясно? Да кажа и едно друго мнение. Проф. Стамболиев, мисля, че не го е писал точно това в учебника, но все пак за информация - според него оспорване на истинността на документа е само оспорване на автентичността на документа, не е и верността на официалните свидетелстващи документи. Но в общи линии му е изолирано становището. Проф. Венедиков има една монография (Писмени доказателства и свидетелски показания в ГП) с по-общоприетото мнение. Логиката е с какви средства може да се доказва неистинността на документ - в производството по чл. 193 може със свидетелски показания.  

` `Самото производство по оспорване започва с ясно, изрично изявление на насрещната страна (насрещна на тази, представила документа), че оспорва неговата истинност, като трябва да се конкретизира - дали твърди, че е неавтентичен или неверен. Оспорването трябва да бъде направено в кратки преклузивни срокове. правилото в чл. 193 ГПК е, че то трябва да се направи с отговора на съдопроизводственото действие, с което е представен документът. Тоест, ако документът е представен с исковата молба, трябва да е оспорен с отговора на исковата молба. Ако е представен с отговора, срокът за оспорване е първото по делото  открито съдебно заседание. Ако е представено в открито съдебно заседание - в същото съдебно заседание, в което той е представен. Тоест, ако не се яви в откритото съдебно заседание, страната рискува да изтърве този преклузивен срок. Може ли по друг начин да се оспорва истинността на документ? Чл. 124, ал. 4 ГПК регламентира един специфичен установителен иск за факт - производство за установяване на истинност или неистинност на документ. По отменения ГПК беше общоприето, че ако страната изпусне срока, няма пречка да предяви отделен самостоятелен иск по чл. 124, ал. 4 ГПК. По действащия ГПК с оглед на специфичната нова философия на закона започна противоречива практика дали е допустим такъв иск по чл. 124, ал. 4 ако страната е пропуснала срокът по чл. 193 ГПК. ВКС излезе с ТР 5/2012 на ОСГТК, в което прие, че такъв иск е недопустим. Изпуснете ли срока да оспорите документа в рамките на висящото производство, не можете да обосновете интереса си с това, че този документ е представен по висящото дело. Вижте колко е съществено спазването на този срок. Има ли все пак някакво средство страната да се защити в този случай? Чл. 303, ал. 1, т. 2 - отмяна на влязло в сила решение, но само ако неистинността е в резултат на престъпление, установено по съответния ред (присъда или чл. 124, ал. 5 ГПК). Дали трябва да се спре гражданското производство, ако вече има образувано наказателно производство по престъпление свързано с неистински документ, според мен би следвало да се спре (защото става дума за обвързваща доказателствена сила), за разлика от да речем свидетелски показания и наказателно производство за лъжесвидетелстване (нямат обвързваща съда доказателствена сила).  

` `Ако бъде заявено своевремнно оспорването на документа, съдът трябва да запита страната дали желае да се ползва от него. Ако заяви, че не желае, просто се изключва от доказателствения материал по делото. Има ли интерес да се заяви, че няма да се ползва? Има интерес, за да не търпи наказателна отговорност (ако знае за неистинността).  

` `В учебника пише нещо, с което не съм съгласна категорично. Не е предявяване на инцидентен установителен иск. Не го казвайте, защото не е вярно. Прилича, има прилики, но не е. Ако погледнете чл. 212 - там е уреден инцидентния установителен иск, има други срокове за предявяване. Може ли да се оспори истинност на документ във въззивна инстанция? Може, разбира се. Е, може ли да предявите инцидентен установителен иск във въззивна инстанция? Във въззивна инстанция по правило не може да се предявяват нови искове. Е, има едно изключение, но няма да го кажа сега.  

` `След като съдът открие производство по оспорване на документа, дава възможност на страните да ангажират доказателствени средства. В рамките на това производство са допустими всички доказателствени средства. Как се разпределя доказателствената тежест в рамките на това производство? Чл. 193, ал. 3 ГПК. Когато се оспорва официален документ или изходящ от оспорващия истинността частен документ, трябва несъмнено да се докаже неистинност. Ако не се докаже несъмнено, оспорването ще е неуспешно. Втората хипотеза, при оспорване на частен документ, който не изхожда от оспорващия, доказателствената тежест лежи върху представилия документа. Той трябва да докаже несъмнено истинността на документа. Ако не го направи, документът се приема за неистински е успешно оспорван. Например ищец по ревандикационен иск със саморъчно завещание. Ответникът твърди неистинност на саморъчното завещание. Автентичност. В този случай става дума за частен документ, който не изхожда от оспорващия - ищецът трябва по несъмнен начин да докаже истинност на документа. Това е доста трудно при саморъчните завещания специално (защото не е живо лицето и не може да отиде да се подпише няколко пъти пред вещото лице).  

` `Произнасят се с нарочно определение или със самото решение по основното производство. Ако се установи, че документът е неистински, тогава се изключва от доказателствения материал по делото - съдът не може да го преценява при постановяване на съдебното си решение. Всички материали се изпращат на … компетентни органи, я да видим - на прокурора! Няма компетентни органи, направо на прокурора се изпращат, той е компетентният орган
## **Веществени доказателства. Вещи лица**
Веществени доказателствени средства в тесния смисъл. Правно уредени - чл. 204-206 ГПК. Законът изрично урежда способите за събиране на веществените доказателства, но не и самите тях. Тоест оглед и освидетелстване. Веществено доказателство е всяка вещ, която възпроизвежда факт от значение по делото, или от която могат да се направят изводи за такъв факт. Веществено доказателство са някакви снимки, графики, чертежи, схеми, записи, аудио, видео, самата повредена вещ, вещта, която е изработена с недостатъци. Въобще всеки предмет може да има ролята на веществено доказателство. Разликата между веществени доказателства и документи я помните - изявлението с писмени знаци (документи) и самата вещ (веществено доказателство). Чл. 204, ал. 1 ГПК - законът позволява и съдът служебно да назначи оглед или освидетелстване. Като законът изрично казва, че с огледа или освидетелстването може както да се събират доказателства за релевантните факти, така и да се проверяват други доказателствени средства (за проверка). Чл. 204, ал. 2.  

` `Оглед. Кога се извършва оглед? Когато вещественото доказателство е вещ. Освидетелстване се извършва, когато вещественото доказателство е ФЛ. Тогава не го оглеждаме, а го освидетелстваме. По правило, когато се извършват стриктно оглед и освидетелстване, като способ за веществени доказателства, те се извършват в открито заседание при участие на целия съдебен състав. Законът позволява (чл. 204, ал. 2) тези действия да се възложат и на делегиран член на съда или от делегиран съд да се извършат. Другият съд винаги е районен съд, в чийто район се намира съответното доказателствено средство. Чл. 25 - съдебните поръчки регламентират този въпрос. Ето още едно изключение от изискването за непосредственост. Огледът може да се извърши на място извън сградата на съда. Там се насрочва откритото съдебно заседание (като съдът уведомява страните къде и кога ще се проведе това съдебно заседание). Там се прави протокола - чл. 204, ал. 3 ГПК. Този протокол съдържа констатациите при огледа. Ако са разпитвани свидетели или вещи лица - може там. В съдебния протокол може да се отразяват някакви схеми, разположение, граници, сгради в имота. Рядко се правят такива огледи точно по този начин. Често това доказателствено средство се заменя с експертиза.  

` `Освидетелстването. При него това, което е съществено, е че не бива да се уронва достойнството на лицето, което се освидетелства. Поради тази причина, ако има такава опасност, то може да се възложи върху съответно вещо лице и да се извърши извън съдебно заседание - специалист, вероятно лекар, или друг, зависи от самата хипотеза. Ако се прави в съдебно заседание, трябва да се види и покаже в протокола това, което се констатира в това освидетелстване. По наказателни дела е много по-често срещано. Стриктно освидетелстването не съм го виждала по граждански дела. И тук имаме разпоредба, която е частно проявление на една друга - чл. 206, ал. 3 препраща към чл. 161. Отказва лицето да бъде освидетелствано - няма как да го принудите. Ако отказва без основателни причини, тогава прилагаме чл. 161. От процесуалното поведение на страната правим доказателствен извод.  

` `И последното доказателствено средство, уредено в ГПК, е заключението на вещите лица. Правно уредено - чл. 195-203 ГПК. Вещите лица се конституират от съда, за да дадат становище по такива въпроси, за чийто отговор са необходими специални знания. Ако е елементарна математическа операция, не изисква специални знания - събиране, изваждане. Може и сам да си сметне съдията. Необходимостта от вещи лица се предопределя от това, че често възникват въпроси от различните професии, науката, а пък съдията все пак не може да има такива всестранни знания и да е специалист във всички области. В този случай вещото лице, специалист в някаква област (няма глобално вещо лице), дава на съда своя извод (заключението на вещото лице) относно съответствието, респективно несъответствието, на това, което е по делото, с нормалните изисквания съгласно съответната сфера, за която се отнасят съответните въпроси. Годност на обекти, редовно водене на счетоводство и т.н. Вещите лица трябва да отговарят на определени изисквания. Най-общо казано трябва да са специалисти в определена област, като тези изисквания се проверяват от органите на съдебната власт и се включват в списъци на вещите лица, които се изготвят и функционират към окръжните съдилища. Посочва се в тези списъци и в каква сфера те са специалисти. По правило по граждански дела се назначават лица, които са включени в списъка на този съд, ако няма в него - на друг съд. В краен случай може да се назначи вещо лице, което не е включено в списъка, когато няма такъв специалист в списъците.  

` `Вещото лице има специфична процесуална роля. Особеното на вещото лице е това, че то трябва да отговаря на сходни изисквания за независимост и безпристрастност като съдията по делото. Чл. 196, ал. 1 препраща към съответно прилагане на изискванията на чл. 22 - основанията за отвод. Може да му се направи и на него отвод, ако не отговаря на тези изисквания. На следващо място то се различава и по това, че то се запознава с материала по делото съвсем целенасочено. Докато свидетеля, възложена ли му е задача? Вещото лице съвсем преднамерено се запознава с данните по делото. И на следвщао място вещото лице, както и съдията, има право, даже е длъжно, да се запознае с материалите по делото. То може да присъства при разпита на свидетели, че може и въпроси да поставя. В някаква степен замества съдията. Ако съдията има специално знание в тази сфера, може ли да не възлагаме на вещо лице? Друго - кога се запознавате със заключението на вещото лице? Преди края на делото, а иначе съдията ще ви изненада с решението си. Би трябвало да се назначи пак вещо лице, за да се обезпечи рпавото на защита на страните - могат да оспорват заключението на вещото лице.  

` `Вещото лице се назначава или по искане на страните или, законът допуска, по служебен почин на съда. Тук не е много ясно какви са служебните параметри на съда за назначаване на експертиза. Когато служебно може, той е и длъжен. Длъжен е да назначи експертиза в хипотезата на чл. 162 ГПК. Законът казва по кое точно съдът да е активен. По искането за това доказателствено средство съдът се поризнася с определение (както и по другите доказателствени средства), като тук в него трябва да посочи задачите на вещото лице - на какви въпроси трябва да отговори то. Посочва още и самото вещо лице и в каква област е специалист то. Практически съдът определя и възнаграждение. Тук се определя депозит за разноски - внася се от страната обикновено, която е поискала експертизата. Може да назначи единична експертиза или повече вещи лица, които да извършат експертизата. Повече са, когато е нужна комплексна експертиза, но може и да не са повече. Зависи от въпросите, обема на работа. Вещото лице изготвя заключението си писмено и е длъжено да го депозира в съда най-късно една седмица преди съдебното заседание, на което ще се събира тази експертиза. Чл. 199. Самото заключение на вещото лице обаче е устно доказателствено средство. Тоест, вещото лице трябва да бъде призовано за откритото съдебно заседание и това се протоколира. А изискването за писмено изготвяне на заключението и депозирането му в деловодството на съда е от значение с оглед правото на защита на страните - да имат възможност да се запознаят със заключението, да си изготвят въпроси, адвокатите често също не са специалисти в тази сфера. Делото може да се отложи, или да се гледа със съгласие на страните изрично, че са запознати със заключението, подготвени са и не възразяват.  

` `Разпитът на вещото лице се провежда аналогично на разпита на свидетеля - снема се самоличността, проверява се има ли някакви връзки със страните по делото и то дава обещание, че ще даде незаинтересувано, вярно заключение, и на него му се напомня наказателна отговорност и в това открито съдебно заседание съдът и страните му задават въпроси във връзка с даденото заключение. Съдът дава възможност на всяка от страните да оспори заключението в същото съдебно заседание, в което се разпитва вещото лице (не може по-късно). Ако съдът приеме, че са аргументирани и убедителни възраженията на страната, то може да възложи на друго вещо лице да извърши експертиза или на същото да извърши повторно някои действия или да я извърши изцяло. Заключението на вещото лице се приобщава към доказателствения материал по делото като всички други доказателствени средства. И съдът я преценява с оглед на всички доказателства по делото. И това е така дори да не е оспорено от някоя от страните. Това не променя нищо, не става обвързващо за съда, защото не е оспорен от страните. Може да не го съобрази, но в мотивите му трябва съдът да аргументира защо не го взема предвид. Защото ако просто така не го приеме голословно, неговия акт (на съда) ще е порочен - немотивиран, необоснован. Толкова с оглед на правната уредба на вещите лица. Проблемите тук не са толкова правни, а фактически. Много е важно как ще формулирате въпросите, защото не става дума за правни знания. Когато се извършва оглед от вещо лице би трбявало да се обезпечи участие и на двете страни да присъстват на огледа.  

` `Още нещо за вещото лице - не му задавайте правни въпроси. Не му е това работата. Това е работа на съда. Не може да го питате изпълнен ли е договорът, а например дали съответства изработеното по плана. Както и свидетеля не е вещо лице. Въпреки че има съответното знание, не може да прави изводи. Това вече е работа на вещото лице. Нещо, което е възприел, а не някакви изводи, които прави в качеството си на специалист.
## **Посочване, представяне, допускане, събиране да доказателствени средства. (Допълнително)**
Посочване. Процесуално действие на страната, с което завява на съда, че е налице доказателствено средство, което съдържа релевантна по делото информация и иска да бъде допуснато по делото. Това значи да посочване на доказателствено средство. ГПК регламентира момента, в който трябва да се посочат доказателствените средства. За ищеца - исковата молба, за ответника - отговора. След това може ли? Чл. 146, ал. 3. Но не свързва пропускането на този срок с преклузия на доказателствени искания. Преклузията настъпва след доклада в рамките на първото по делото открито съдебно заседание. Говорехме за преклузията по чл. 146 и чл. 133. После може ли? Вече важи чл. 147 - могат само когато невиновно не са ги посочили по-рано. Включително и небрежността им е форма на вина, ако не са ги посочили поради небрежност, не могат по-късно. Крайният момент за посочване на доказателствени средства е приключване на съдебното дирене. Съвсем пределният момент е съдебното дирене във въззивно. В касационното производство има по изключение, ще видим кога. По правило пред касационна инстанция обаче няма съдебно дирене.  

` `Представяне на доказателствени средства - предаване на доказателственото средство във фактическо владение на съда - документи и веществени доказателства движими вещи. Кога става представянето? Правилото е, че едновременно с посочването, трябва да се представят. Възможно е документът да е в държането на насрещната страна. Тогава съгласно чл. 190 ГПК може да се иска съдът да задължи насрещната страна да представи намиращия се у нея документ. Ако тя не го представи, чл. 190, ал. 2 ще се прилага чл. 161 (ще се счита, че фактът се е осъществил). За да се допусне това искане обаче трябва по несъмнен начин да се докаже, че документът е в другата страна. Когато искате съдът да задължи другата страна да представи някакъв документ, трябва да посочите конкретния документ. Трябва да се конкретизира какво искате, какво твърдите, че е в нея. Възможно е този документ да е в трето лице. Тогава пак чл. 192 - с писмена молба всяка страна може да поиска от съда да задължи третата страна да представи находящ се в нея документ. И третото лице е задължено да го представи, ако се намира у него документът. Като чл. 192, ал. 3 - може да бъде глобено и носи имуществена отговорност за вредите, които е причинило на страната поради непредставянето на документа. И на следващо място, може да става въпрос за някакъв официален документ, който трябва да бъде издаден от държавно учреждение. Възможни са два подхода - чл. 186 регмантира този въпрос. Съдът служебно да изиска документите от учреждението. Другата възможност е да се издаде съдебно удостоверение, по силата на което страната да може да поиска съответния документ или удостоверение със съответните данни от това учреждение. Например ако трябва да се приложи друго дело, съдът служебно изисква документите от другия съд. 

` `Допускане на доказателствени средства. Когато допусне доказателствените средства, съдът е длъжен да ги събере. Допуска ги с определение съдът, пред който е висящо делото. Проверява обстоятелствата с оглед допустимостта на доказателственото средство. Какъв е режимът на това определение? Не е преграждащо, не подлежи на самостоятелно обжалване с частна жалба. Може да обжалвате решението вече. Съдът може сам да си измени определението - чл. 253 ГПК.  

` `Събиране на доказателствените средства - съдебно дирене. Означава извличане на информацията от доказателствените средства и закрепването й по съответния ред. Събирането на доказателствените средства винаги става в открито съдебно заседание - трябва да се обезпечи възможност на страните да присъстват - с оглед правото им на защита. Свидетелските показания се закрепват в съдебния протокол. Имате вече представа как се събират различните доказателствените средства. Когато имате свидетели и вещо лице, по принцип първо се разпитват свидетелите, след това вещото лице. Идеята е, че вещото лице може да присъства при разпита на свидетелите и да ползва информацията при изготвяне на експертизата, ако информацията има връзка.  

` `И последното въпросче, свързано с доказването е обезпечаване на доказателствени средства. Не на иска, нали така? Правна уредба чл. 207 - 209 ГПК. То е производство по обезпечаванена доказателствени средства. Това е предварително събиране на доказателствените средства. Когато казваме предварително, това може да означава две неща - на първо място, може да означава събирането му още преди да е образувано исковото производство. И на второ място - може да означава събиране на доказателствени средства в рамките на образуването на исковото производство, но преди да се е стигнало до фазата на съдебното дирене. Става с особено искане на страните - “Искам да се разпита този свидетел, защото заминава в чужбина еди-кога-си”.  

` `Предпоставки за това производство. Законът регламентира, че то е допустимо, когато съществува опасност доказателственото средство да се изгуби или неговото събиране да се затрудни. С други думи налице е някаква спешна необходимост да бъде бързо събрано доказателственото средство. Няма да давам примери, сами можете да си представите хипотези, при които има такава необходимост. Подава се молба - ако имаме образувано исково производство - до съда, пред който е висящо делото. Ако нямаме - родово компетентен е районният съд, а местно компетентен - съдът, в чийто район се намира доказателственото средство. Няма значение къде ще трябва после да завеждаме делото. Молбата е с препис за насрещната страна. Тънкият момент е, че за да можете да използвате доказателственото средство впоследствие, трябва да е участвала страната, срещу която ще се води после иск. Идеята е да е имала възможност да участва. Трябва да й е връчена молба. Ако не знаете кое е това насрещно лице, ал. 5 - назначаваме особен представител, за да се обезпечи правото на защита на тази друга страна, който да й защитава правата в рамките на това производство. Самото събиране се извършва по общия ред - възможно участие и на двете страни. Това производство не е едностранно, двустранно е - фазичка от исковото производство. Много важно е другата страна да поиска събиране на доказателствени средства, тясно свързани с това доказателствено средство. Например молителят е поискал да се извърши оглед, а другата страна може да поиска и експертиза, която да установи нещо при този оглед. Или едната страна е поставила някакви въпроси на свидетеля, другата може да постави допълнителни въпроси. След като бъде събрано доказателственото средство, това прозиводство се прекратява, зщаото това е неговата функция и така събраното доказателствено средство може да се използва при последващ исков процес между лицата, които са участвали в това обезпечително производство. Ако предявите иска срещу лице, което не е участвало, не можете да се позлвате от това доказателствено средство. Ето ви още едно изключение от правилото за непосредствено.



