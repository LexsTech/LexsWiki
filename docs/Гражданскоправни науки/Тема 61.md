# **Подведомственост – понятие. Подсъдност – понятие. Родова, местна и функционална подсъдност. Правно значение на подведомствеността и подсъдността.**
## **Подведомственост – понятие.**
В рамките на гражданския процес исковото производство у нас ни интересува подведомствеността на граждански дела, на кого е възложено решаването на граждански дела. Под подведомственост имаме предвид компетентността на определен държавен орган да разгледа и реши като постанови акт определена категория въпроси, които се разглеждат, като правилата на подведомствеността разпределят различните видове дела между различните държавни органи. Правната уредба на подведомствеността се съдържа в чл. 14 до чл. 19 ГПК. Като от чл. 14, ал. 1 ГПК правим извода, че правораздаването по гражданските дела е възложено на общите съдилища. Кои са общите съдилища? Районните, окръжните, апелативните и ВКС. На тях е възложено решаването на граждански дела. Какво се разбира под гражданско дело съгласно чл. 14, ал. 1 ГПК? Няма особена трудност да го различим с наказателното дело - да се установи престъпление и да се наложи наказание за него. Но не е много лесно да се разграничи винаги едно гражданско дело от едно административно дело. Защото и двете задължения могат да имат паричен характер. Основният критерий, по който се приема, че изхожда чл. 14, ал. 1 е методът на правно регулиране на спорното материално правоотношение. Като гражданско дело по смисъла на чл. 14, ал. 1 ГПК следователно определяме всички дела, при които се разрешава спор за правоотношение между равнопоставени субекти. Тоест правоотношения регулирани чрез метода на равнопоставеност на субектите. Следователно критерият на чл. 14, ал. 1 имаме предвид гражданско дело в широк смисъл на думата, тоест граждански дела са всички такива дела относно правоотношения, които се регулират с този метод - не само вещни, облигационни, семейни, наследствени, а и трудови и търговски. Те са подведомствени на общите съдилища и при разрешаването им съдът ще прилага ГПК.  

` `По действащото законодателство обаче в някои случаи законодателят въвежда изключение от този критерий на чл. 14, ал. 1 ГПК, като с изрични правила регламентира като административно дело, което е за разрешаването на гражданскоправен спор. Тоест, регламентира го като административно и следователно то ще е подведомствено на административните. Кои са тези дела? Те са уредени в АПК и ЗОДОВ. Там са граждански спорове. Например искове за присъждане на обезщетение за вреди, причинени от незаконосъобразни актове, действия и бездействия на държавни органи и служители. Спорът е граждански. Несъмнено. Но е подведомствен на административните съдилища, които ще го разгледат по реда на АПК. Там производството е двуинстанционно. Струва ли ви се разумно? Административният съд се занимава с въпроса за законосъобразността на административния акт. Това е основният смисъл на това.  

` `Компетентността на общите съдилища да правораздават по граждански дела означава основно, че българските съдилища имат компетентност да правораздават по всички местни граждански дела (свързани с българската държава). Българските съдилища по правило нямат компетентност да решават чуждестранни дела (всичките им елементи са свързани с друга държава). А вече компетентност по международни дела, я учите по една друга правна дисциплина - МЧП. Тя изобщо не е уредена в ГПК. В ГПК обаче в чл. 18 остана уредбата само на въпроса за лицата, които се ползват със съдебен имунитет. Има малък допир с международната подведомственост, за която говорим. Правилото е, че не могат да се водят граждански дела с участието на чужда държава или пък на лица, служители на тази държава, които изпълняват съответни дипломатически функции. Тези лица се ползват със съдебен имунитет. Срещу тях тоест не могат да се образуват такива граждански дела. Опората най-общо за тази забрана е, че държавите са равнопоставени и не са подчинени на правораздавателната компетентност на друга държава. Чл. 18 въвежда хипотезите, при които е допустимо такова дело с участието на друга държава или дипломатически представител. Най-общо когато действат в свое частно качество извън изпълнение на своите функции. И разбира се т. 1 допуска да се образува такова дело, когато самото лице се е отказало от имунитета си. Да кажем такъв отказ ще имаме, когато това лице е предявило иск пред български съд.  

` `В материята на подведомствеността, чл. 19, законът е допуснал и възможността при определени случаи, в определен обхват, да се сключи арбитражно споразумение, като страните по спора уговорят, че техният гражданскоправен спор ще бъде разрешен не от държавния съд, а от един частен, създаден от тях, арбитражен съд. Това не е допустимо по всички спорове, между всички лица, няма да обсъждаме сега този въпрос, само го споменаваме.  

` `Какво е правното значение на подведомствеността? Проявява се в редица насоки. Основното значение е в това, че възниква правото и задължението на съда да разгледа и постанови решение по един гражданскоправен спор, прилагайки процедурата по ГПК. Един съд, включен в общите съдилища. Тъй като за съда възниква правото и задължението да разгледа гражданскоправния спор, то законодателят изрично за първи път уреди в чл. 17 на ГПК и въпроса за компетентността на гражданския съд (условно го казвам това) по обуславящи предмета на делото въпроси. Защо възниква този проблем? Тъй като подведомствеността е само правото на съда да постанови решение, а и негово задължение. В редица случаи обаче е възможно от значение за това материално правоотношение да са редица други обстоятелства, които обуславят възникването, изменението или погасяването на правоотношението. Тези въпроси от значение за делото са преюдициални въпроси - такъв предварителен въпрос от значение за това материално правоотношение, което е предмет на делото. Съдът, за да постанови своето решение, той неизбежно трябва да вземе становище и по всички тези предварителни въпроси, иначе няма как да реши делото. Сега ще дадем пример какво става ако го направи. Преюдициалните въпроси може да са от различно естество. Най-напред преюдициално значение може да има едно друго гражданско право. Да кажем, предявен е иск за заплащане на обезщетение за причинени вреди на вещ на ищеца. Има ли значение дали тази вещ е собственост на ищеца? Има значение, разбира се. Иначе имуществото му няма да се е увредило. Няма как да постановите такова решение, ако не проверите дали тази вещ действително е собственост на ищеца, дали му се е намалило имуществото в резултат на тези вреди. Следователно, за да се произнесе по основния въпрос, трябва да вземе становище по този преюдициален въпрос - правото на собственост. То изобщо не е предмет на делото. Към мотивите на решението. Чл. 17, ал. 1 ГПК изхожда и от това, че съдът трябва да вземе становище по тези преюдициални въпроси. Законът казва, че съдът може да вземе становище, а не да постанови решение. Това са различни неща. В мотивите ще вземе становище, то е инцидентно и има значение само за това дело. Не може да постанови решение, защото не е сезиран с такъв иск. Ако е собственик ищецът, тогава ще уважи иска, а ако не е, тогава ще отхвърли претенцията за присъждане на обезщетение, а няма да пише в диспозитива на решението, че ищецът не е собственик.  

` `Тези преюдициални въпроси обаче може да имат друг характер - възможно е едно престъпление да е от значение за делото. Да кажем, когато се иска отмяна на дарение (опит за убийство). Опитът за убийство е престъпление, не са го отменили. Предявява иск ищецът като твърди, че ответникът се е опитал да го убие. Може ли гражданският иск да се произнесе по иска за отмяната без да вземе становище по това дали е извършено престъпление. В тези случаи гражданският съд не може да се произнася. Правилото е, че не може. Какво правим тогава? Спира се делото - чл. 229, ал. 1, т. 5 ГПК. Като спрем делото, какво чакаме? Да се постанови присъда или решение на съответния компетентен орган, която трябва нашият граждански съд да зачете и вече съобразявайки го. Има ли изключение от това правило? Ако не може да се проведе наказателно производство - чл. 124, ал. 5 ГПК. За него ще си говорим, сега само казваме.  

` `На трето място, този преюдициален въпрос може да е един индивидуален административен акт. Може един ИАА да поражда граждански права. Ищецът обосновава своето гражданско право на един ИАА. Въпросът е може ли гражданският съд да проверява валидността и законосъобразността на този ИАА? И чл. 17, ал. 2 законодателно въплъти едно разбиране, което ВКС утвърди в редица решения. Разшири обхвата на косвения или инцидентния съдебен контрол на ИАА. Какво може да контроли гражданския съд, когато ищецът се позовава на решение на поземлена комисия, с което е възстановена собствеността му на имота и предявява ревандикационен иск срещу владелеца. На първо място, гражданският съд трябва да провери валидността на ИАА. Дали този ИАА не е нищожен? Два изхода от тази проверка. Първо, констатира, че актът е нищожен. Ще отхвърли иска, а това, че актът е нищожен ще го каже в мотивите. Косвеният съдебен контрол се извършва в мотивите на решението, а не диспозитива на решението. Когато говорим за решение в стриктния смисъл на думата имаме предвид само диспозитива. Ще отхвърли ревандикационния иск, защото ищецът не притежава право на собственост върху имота. Втора възможност, актът е валиден и най-вероятно ще уважи иска. Много спорният въпрос беше може ли гражданският съд да проверява законосъобразност на ИАА. Правилото е, че не може - чл. 17, ал. 2. Но има едно много важно изключение. Кога може да провери законосъобразност на един валиден ИАА. Когато актът се противопставя за страна по гражданското дело, която не е участвала в производството по издаването или обжалването на индивидуалния административен акт, тя може да направи възражение за незаконосъобразност на този акт. И така нашият съд констатира, че ИАА е незаконосъобразен. Не зачита последиците на ИАА в рамките на това дело. Това може да направи гражданския съд. Процедира аналогично като нищожност. Но само по това дело и просто ще отхвърли предявения иск. Ако е законосъобразен, ще съобрази това по делото. 

Само да резюмирам миналия път - започнахме исково производство, казахме си, че в него се осъществява основната типична дейност - правораздавателната (има и друга дейност - съдействие на страните - чл. 2). Казахме си, че съгласно принципа за разделение на властите правораздаването е възложено на съдебната власт, и по-конкретно - на съда. Уточнихме, че основният критерий, за да разделим подведомствените на общите съдилища граждански дела, е методът на регулиране на спорното правоотношение - граждански. Законодателят въпреки този общ критерий в някои случаи въвежда изключение в това дефиниране, като изрично той регламентира като административни някои дела по граждански спорове - вреди, причинени от (най-общо казано) администрацията. Основното значение на подведомствеността казахме, че тя дава разрешаване на граждански спор от съда. Следва и друго - чл. 17, да вземе становище по преюдициалните въпроси. Мисля, че стана ясна логиката на нещата по тези въпроси.   И сега оттук-насетне продължаваме с правното значение на подведомствеността. Подведомствеността, а именно въпросът дали съдът е сезиран с едно гражданско дело, е уредена от закона като абсолютна положителна процесуална предпоставка за правото на иск. Нищо не казахме за тези процесуални предпоставки. Всъщност имаме отделна самостоятелна тема, но ще въведа само малко термини - след това допълнително ще говорим за това. Правният спор е едно предпроцесуално явление. Законодателят урежда съответно право на страните, което им позволява да започнат производство. В полза на всяка страна възниква право на иск, за което ще говорим след няколко лекции. Това, като всяко право, възниква при наличието на определени условия и се упражнява при предвидени от закона условия. Тези условия, от които зависи възникването, съществуването и надлежното упражняване на правото на иск, в процеса обозначаваме като процесуални предпоставки. От гледна точка на съда, когато е упражнено право на иск, възниква задължение за съда (и право, разбира се, знаете - правомощие за държавен орган, а съдът е държавен орган) да разгледа делото и да постанови решение. Ако няма право на иск ищецът, за съдът не възниква правомощие да разглежда делото и да постановява съдебно решение. Трябва да прави нещо друго, което зависи от това какъв е проблемът. Зависи от порока, свързан със съответната процесуална предпоставка. Правото на иск обуславя самата валидност на процеса, а и законосъобразността на крайния акт (иначе би бил порочен - какъв точно, ще кажем). Терминът допустимост на процеса, допустимост на иска. Поради това че за съда въобще не е безразлично дали е налице право на иск, съдията проверява допустимостта на иска още като получава исковата молба. Тази проверка за съществуването на правото на иск и за неговото надлежно упражняване каква е? Съдът проверява всъщност дали са налице процесуалните предпоставки, от които зависи възникването, съществуването и надлежното упражняване на правото на иск. Ако не са - прави извода, че няма право на иск, не може да разгледа делото и не може да постанви съдебно решение.  

` `За самите процесуални предпоставки, те биват различни видове с оглед на различни критерии. Част от тях трябва да са налице - тях ги обозначаваме, като положителни. И аз какво казах, че подведомствеността е положителна процесуална предпоставка. Друга част са отрицателни процесуални предпоставки - тях обозначаваме като процесуални пречки. Например да има сила на пресъдено нещо, вече спорът да е решен. Вижте чл. 299 ГПК. Факт е, че в повечето случаи страните се позовават. Но е задължение на съда да провери това.  

` `С оглед на следващия критерий процесуалните предпоставки се делят на абсолютни или относителни. Дали съдът служебно следи за съответната процесуална предпоставка или не. Когато съдът е длъжен служебно да съобрази съответната процесуална предпоставка, те са абсолютни. И подведомствеността казахме, че е абсолютна. Относителните. За тях съдът служебно не следи. При тях всъщност се поражда правото, процесуално по своя характер, в полза на ответника да направи възражение за неспазване на съответната процесуална предпоставка. Тоест, тя става релевантна само ако ответникът се позове на нейното неспазване. Възражението се прави в един преклузивен срок, който е за отговора на исковата молба. Тази процесуална предпоставка губи своето значение, ако той не го направи. Процесът е допустим, въпреки тази нарушена процесуална предпоставка, ако отвентикът не е възразил. Процесуалните възражения на ответника ги означаваме като отводи. Може да ме чуете да казвам отвод за пресъдено нещо, отвод за висящ процес, отвод за местна подсъдност. Когато липсва процесуална предпоставка или е налице процесуална пречка, ако съдът постанови съдебно решение, то е порочно. Общото правило е, че като се постанови решение по недопустим процес, решението е недопустимо. В някои случаи може да има и друг порок на решението. Ще ви кажа просто възможните пороци на решението - нищожност (най-тежкият), недопустимост (средният) и неправилност (условно най-лекият).  

` `Сега се връщаме на подведомствеността. Тя е уредена в закона като абсолютна положителна процесуална предпоставка за съществуване на правото на иск. Става дума за тази подведомоственост по чл. 14 - това дали делото е гражданско или не. Следователно съдът още с постъпването на исковата молба, както впрочем и през цялата висящност на делото съдът следи дали делото му е подведомствено. Чл. 15, ал. 1. Какво се има предвид под освен ако е предвиден друг срок. Има се предвид арбитражното споразумение - също има значение за подведомствеността. Чл. 19 ГПК позволява по някои спорове и на някои страни да сключат споразумение и да възложат решаването на спора на арбитражния съд. Арбитражното споразумение е уредено от закона като относителна отрицателна процесуална предпоставка. Уредбата е в чл. 8, ал. 1 от Закона за международния търговски арбитраж. Гласи, че съдът, пред който е образувано дело, предмет по което е предмет на арбитражно дело, се прекратява, ако се възрази до отговора на исковата молба. Тоест, съдът дори да вижда в договора, че има клауза за арбитраж, той не може служебно да прекрати делото пред себе си. За да съобрази споразумението, трябва да има отвод от страна на ответника. Каква е логиката на това разрешение? Че арбитражното споразумение е споразумение между страните. Могат да си отменят споразумението. Ищецът предявява иск пред държавния съд въпреки споразумението, ответникът не възразява въпреки споразумението, с което изразяват волята си да отменят това арбитражно споразумение и да си върнат спора в съда. Това е логиката. Затова казваме, че от гледна точка на държавния съд арбитражнтоо споразумение е относителна отрицателна процесуална предпоставка. Какво трябва да направи съдът, ако констатира, че делото не му е подведомствено? Съдът взема становище по въпроса за подведомствеността в определение (такива актове, с които съдът най-общо се произнася по някакви процедурни въпроси, а не решава спора по същество). Това определение може да е двояко. На първо място съдът може да постанови определение, с което приема, че делото му е подведомствено. Тоест, компетентен е, ще го разглежда. На второ място, би могъл да постанови определение, с което да приеме, че спорът не му е подведомствен и да откаже да разглежда делото. Какво от това? Има две хипотези - може да констатира, че делото е в компетентността на някакъв друг държавен орган, а не съд. В този случай съдът ще прекрати делото. Когато пък констатира във връзка с направен отвод на ответника за арбитражно споразумение, че има такова, пак ще прекрати делото. Не може да го праща на арбитражния съд. Вече ищецът да си го направи сам. Когато обаче съдът констатира, че е сезиран с едно административно дело (по което е компетентен административен съд), тогава ще прекрати пред себе си и ще препрати към този административен съд. В този случай няма само да прекрати.  

Определението на съда по въпроса за подведомствеността независимо дали приема, че е компетентен или че е некомпетентен, това определение подлежи на самостоятелно обжалване с частна жалба. И понеже винаги ще обръщам внимание на тази частна обжалваемост, сега ще ви обърна внимание на особеностите на тези определения. 

Правилото при определенията (тези процесуални актове на съда) е, че те не подлежат на самостоятелно обжалване. Ако са порочни, как ще релевираме порока им? Съдът не ви допуска свидетел. Техните пороци се отразяват като порок на съдебното решение, поради което страните всъщност изтъкват всички такива пороци при обжалването на съдебното решение. Виждате колко икономично. Иначе ако всяко определение се обжалва, това дело няма да свърши никога. Както се досещате, от това правило има изключение. Едното е генерално, общо въведено изключение в ГПК - чл. 274, ал. 1, т. 1. То е, че на самостоятелно обжалване с частна жалба (такова е наименованието на жалбата) подлежат преграждащите определения на съда. Кои са преграждащите определения? Най-общо, ама наистина найобщо, това са определенията, които окончателно или за дълъг период от време пречат да се постанови съдебно решение по делото. Тези, които окончателно пречат (те са найпреграждащи), това са определенията, с които делото се прекратява. Има и други преграждащи, освен тези, които прекратяват делото. Например тези, които спират делото. 

За дълъг период от време съдът отказва да разгледа делото и да постанови съдебно решение. Определенията, които споменах за подведомствеността, са преграждащи, защото прекратяват делото. Дори да го изпращат на друг съд. Тези определения подлежат на самостоятелно обжалване с частна жалба по силата на чл. 274, ал. 1, т. 1 ГПК. Другата група определения по правило не подлежат на частна жалба. Те не са систематизирани някъде. Чл. 274, ал. 2 казва, че непреграждащите определения подлежат на обжалване с частна жалба само в изрично предвидени в закона случаи. Имаме ли такава в чл. 15, ал. 2? Имаме, ето я, първата, с която се срещаме. В хипотезата, в която съдът приема, че делото му е подведомствено. Искам да ги четете тези разпоредби. Само преграждащите може да се обжалват двукратно - пред въззивна и касационна инстанция. При непреграждащите - само еднократно. Тоест пред ВКС пак има значение дали е преграждащо определението. Да вмъкна само, че съдът не винаги постановява изрично определение по въпроса за подведомствеността. Той мълчаливо приема компетентността си, като предприема действия по разглеждане на делото. Пак е обжалваемо, въпреки че е мълчаливо. Изрично определение ще постанови, когато делото му е неподведомствено. Изрично определение ще постанови и когато ответникът оспорва подведомствеността. Например ответникът се позовава на арбитражно споразумение, но съдът го отхвърля, защото го приема за нищожно (по общите предпоставки в ЗЗД или неарбитрируем спор - чл. 19; арбитражни споразумения сключени с потребители), което му определение може да се обжалва с частна жалба. Дори потребителят да иска арбитражното споразумение, то пак е нищожно.  

Спорове за подведомственост, тоест спорове за компетентност. Отмененият ГПК ги означаваше като препирни за компетентност. Спорът за подведомственост можем да го определим най-общо като несъвпадане между гражданския съд и друг орган по въпроса на кого е подведомствено делото. Тези спорове обозначаваме като положителен спор за подведомственост, когато и гражданският съд, и другия орган считат, че делото им е подведомствено. Тези са положителни спорове за подведомствено. Отрицателни, досещате се, когато и гражданският съд, и другия орган считат, че не са компетентни, отказват да разгледат делото и да постановят акт по него. Тези спорове за подведомственост могат да възникнат между гражданския съд и един административен орган или учреждение. Първа възможност граждански съд и административен орган (или учреждение). Втора, граждански съд и арбитражен съд. Трето, граждански съд и административен съд.  

Първата хипотеза, спор между гражданския съд и един административен орган. Как се разрешава той? Тук важи правилото на чл. 14, ал. 3, която гласи, че когато гражданският съд е приел, че делото му е подведомствено, никой друг съд не може да го разглежда. Възможен ли е спор между граждански съд и едно учреждение? Не, изключен е по чл. 14, ал. 3. Определението на съда е задължително за учреждението. Проф. Сталев го нарича “мощното положение на съда спрямо административния орган”. Отрицателен спор обаче е напълно възможен. Съдът отказва да разглежда делото, а учреждението и то счита, че не е компетентно. В този случай чий интерес е най-засегнат? На ищеца, лицето, което иска да му се разреши делото. Изхождайки от това, че ищецът е с най-засегнат интерес, законодателят в чл. 16 ГПК дава право именно на ищеца да поиска разрешаването на този спор за подведомственост между гражданския съд и административния орган. Компетентен да реши този спор е ВКС. Произнася се с определение в закрито заседание, което е задължително както за съда, така и за административния орган.  

Спор между граждански съд и арбитражен съд. Тук имаме едно специално правило по чл. 8, ал. 2 ЗМТА, което гласи, че арбитражният съд може да разгледа делото и да постанови съдебно решение независимо, че със същото дело вече е сезиран държавният съд. Тук е възможен положителен спор за подведомственост. Няма процедура за разрешаване на такъв спор, за съжаление. Законодателят не казва. Тук са възможни найразлични варианти. На практика ще ви кажа какво се случва. Ищецът от опасение да не се погаси вземането му по давност предявява иска си и пред арбитражния съд (въпреки да смята, че споразумението е нищожно). На практика в този случай арбитражното дело се спира, не се прекратява. Арбитражът изчаква окончателното разрешение на държавния съд по въпроса за валидността на арбитражното споразумение и го зачита. Практически това се случва. Отрицателен спор за подведомственост също е възможен тук. Съдът прекратява делото с определение. Арбитражният съд отказва да постанови решение по делото. Чл. 16 - този отрицателен спор се решава от ВКС, ако ищецът поиска разрешаването му.  

Третата възможност е да имаме спор за компетентност между граждански и административен съд. Тоест, спорът е дали делото е гражданско или административно. Тук пак няколко уточнения във връзка с Тълкувателно постановление на ВКС и ВАС 1/2016г. Тълкувателно постановление се постановява, когато има противоречива практика между общите и административните съдилища. Та, в това ТП на ВКС и ВАС беше въпросът какъв е порокът на акт по гражданско дело и порокът на съдебно решение по административно дело. И двете съдилища приеха, че спорът тук не е за подведомственост, а за подсъдност. Въпреки, че в диспозитива пак установиха нарушаване на подведомствеността. Почти единно се споделя разбирането, че става въпрос за спор за подведомственост, не за подсъдност. И действителност в ГПК виждате къде е уредена проблематиката на гражданското дело. Проблемът действително е малко в законодателството, което има проблем с нееднозначната терминология. Урежда спора между общите и административните съдилища като спор за подсъдност, но ние ще го третираме този спор като спор за подведомственост. ГПК мълчи по въпроса. Такава уредба обаче има в АПК и в ЗСВ. Чл. 63, ал. 9 ЗСВ регламентира способът за разрешаване на спорове между ВКС и ВАС, а пък чл. 135 АПК - редът за разрешаване на спорове между общите и административните съдилища. Този ред е един и същ. И двете предвиждат, че когато има спор за подведомственост (обозначен като спор за подсъдност в закона) между общите и административните съдилища, той се решава от състав от трима съдии от ВКС и двама съдии от ВАС. Така се формира съставът, който решава тези спорове за подведомственост. За мен лично спорът е за подведомственост, а не за подсъдност (въпреки че законодателят го урежда като спор за подсъдност).  

` `Ако съдът, нашият, гражданският съд, вместо да прекрати неподведомственото дело, постанови съдебно решение, какъв ще е порокът на неговия акт? Порокът ще е недопустимост. По правило. Включително с оглед на ТП 1/2016г. В някои изключителни случаи това решение може и да е нищожно. Това са случаите, при които българският съд се е произнесъл по въпрос, който е изцяло извън неговата лична териториална компетентност. Да кажем, нищожно би било решение срещу лице, ползващо се с неговия съдебен имунитет, когато не са налице хиптезите на чл. 18 ГПК. Освен това - ако изключителната компетентност е на чуждестранен съд (например решение относно недвижим имот във Венеция), учите по МЧП. Безспорното е, че ако административен орган се произнесе по гражданско дело, неговото решение, неговият акт ще е нищожен. В това няма съмнение.  

` `Малко по-нюансиран е въпросът с порока на арбитражното решение (пак ще говорим после). Когато едно арбитражно решение е постановено по въобще неарбитрируем спор, въобще е изключено арбитражно споразумение (с участие на потребители например). Чл. 47, ал. 2 ЗМТА - това арбитражно решение по въобще неарбитрируем спор ще е нищожно. Във всички останали случаи това решение е неправилно и може да бъде отменено от ВКС по реда на едно специфично исково производство по реда на чл. 47 и сл. ЗМТА. Включително и тогава, когато не е имало валидно арбитражно споразумение. Толкова за подведомствеността.  

` `Какво става ако и пред държавен съд, и пред арбитражен съд се постанови решение?  Много интересен въпрос. Много вероятно е първо да се постанови решение на арбитражния съд със сила на пресъдено нещо (по бързо е производството). Държавния съд съобразява силата на пресъдено нещо на арбитражнто решение по чл. 299 ГПК и прекратява делото пред себе си. Според мен. Обратното, ако държавният съд първи постанови решение - същото. Ако все пак се постановят две решения - вероятно ще се търси причина за атакуване на решението на арбитражния съд. Чл. 303, ал. 4 - може да се иска отмяна на съдебно решение, когато има друго решение, което му противоречи. Трайна е практиката на ВКС, че това е само за противоречие на решения от държавния съд, а не и на арбитражния. Така че ми се струва, че трябва да се атакува решението на арбитражния съд. Не е перфектна уредбата, така че има какво да се урежда. Въпреки че вече толкова намаляха делата пред арбитражния съд.  
## **Подсъдност – понятие.**
Минаваме към подсъдност. Правна уредба - чл. 103 до чл. 117 ГПК. Правилата на подсъдността разпределят компетентността вътре в системата на общите съдилища като определят конкретно кой съд от всички съдилища е компетентен да разгледа конкретното дело.  

` `С оглед на различни критерии, делим подсъдността на различни видове. Основното деление е на родова, местна и функционална подсъдност. Родовата подсъдност. Тя разпределя делата между районните и окръжните съдилища в качеството им на първоинстанционни съдилища, тоест тук разпределението е по вертикалата между различните съдилища, които могат да функционират като първоинстанционни (районните и окръжните съдилища). Критерият най-общо е предметът на делото. Само по този критерий имаме две големи групи искови дела - такива, родово подсъдни като първа инстанция на родови съдилища и такива, подсъдни на окръжни съдилища. Знаете, че СГС е с ранг на окръжно съдилище.  

` `Местната подсъдност - тя разпределя делата между многото районни и много окръжни съдилища. Тук разпределението е по хоризонталата между равни по степен първоинстанционни съдилища. Тук законодателят използва като критерий (той не е само един, повече са, ще видите) връзката на делото с района на съответния съд.  

` `Третият вид подсъдност, който на този етап само ще споменем, е т.н. функционална (или инстанционна) подсъдност. Тя пък разпределя съдебните функции по едно дело между различните по степен съдилища - кои съдилища действат като първоинстанционни, кои действат като въззивни и на кой съд се възлага касационното разглеждане на делото (това е ВКС).  

` `С оглед на източника на подсъдността, тя може да се раздели на първо място на законна (не че другите са незаконни, но в този случай компетентността на съда произтича пряко от разпоредбите на закона). На следващо място - подсъдност по разпореждане на съда. Тук произтича от акт на съда, очевидно. И да кажем, такава хипотеза урежда чл. 23, ал. 3 ГПК, където е уредена следната хипотеза. Когато поради отстраняване на съдиите от даден съд в съответния съд не може да се формира със състав, който да разгледа делото. Не може, всички се отстраняват. В този случай като се отстрани районния съдия, няма кой друг да го разгледа и законът казва, че по-горният съд решава въпроса като изпраща делото на друг равен по степен съд. Друг случай - когато се връща касирано дело на въззивния съд и не може да се формира състав. Чл. 123 - ВКС в закрито заседание определя компетентен съд. 

` `На следващо място местната подсъдност може (не във всички случаи, ще видите) да произтича от договор между страните - чл. 117. Договорна подсъдност. Законна, по разпореждане на съда и договорна.  

` `На следващо място, с оглед на това дали ищецът има или няма право на избор, можем да делим подсъдността на изборна или алтернативна подсъдност, при която ищецът има възможност да избере измежду няколко компетентни по закон съдилища. Може да си избере, има право на избор. И разбира се в останалите случаи няма право на избор, когато законът определя само един компетентен съд или субсидиарно урежда въпроса по компетентността. При алтернативната подсъдност (при местната има доста, ще видим) кога ищецът избира? Като си подава исковата молба пред някой от компетентните съдилища. Тогава той избира. Изрично няма уредба на въпросът ако ищецът в хипотезата на алтернативна подсъдност предяви иска си на некомпетентен съд (трети съд). Как може да се процедира? Има три възможни решения. Едното виждане е, че в този случай правото на избор минава върху ответника. Тоест, той, като се позовава на нарушението на подсъдността, може да поиска делото да бъде препратено към един от компетентните съдилища. Това разбиране ми се струева най-разумно. Второто, че изборът се прави от съда. То на нищо не почива, струва ми се, и на никаква логика. Третото разбиране е, че изборът продължава да принадлежи на ищеца и би следвало съдът отново да прикани ищеца да избере едно от определените със закон съдилища. И като че ли в актуалната съдебна система има по-нови решения, в които се споделя по-скоро това последно решение - изборът продължава да е в полза на ищеца. Съдът по правило не проверява служебно местната подсъдност - относителна процесуална предпоставка.  



## **Родова, местна и функционална подсъдност.**
### Родова подсъдност. 
Съгласно чл. 103 ГПК основният първоинстанционен съд е районният съд. Няма предвидено нещо различно тук. Всички граждански дела са родово подсъдни на районния съд. Изключението от това правило неизчерпателно са уредени в чл. 104 ГПК, тоест там законодателят е регламентирал тези дела, по които действа като първа инстанция окръжен съд. Кои са те? Чл. 104, т. 1 ГПК. Най-общо казано това са исковете, свързани с гражданското състояние на лицата, а именно искове за установяване, оспорване на произход, прекратяване на осиновяване, когато е исково производство (когато е спорно, тоест), производство за поставяне под запрещение или за отменяне на запрещението. Традиционно тези дела се възлагат за разглеждане пред първа инстанция от окръжния съд. Основанието за това традиционно законодателно разрешение е, че те са свързани с много съществени въобще за правния статус на лицето въпроси и освен това при тези дела все пак освен по-голямата правна квалификация е необходим и житейски опит за правилното им разрешаване.  

` `Чл. 104, т. 3 - това са исковете за вещни права, законът казва “върху имот”, с цена на иска над 50 000 лева. Практиката приема и прави едно разширително тълкуване на използвания термин “имот”, че разпоредбата е приложима върху вещни искове както по отношение на недвижими, така и по отношение на движими вещи. Кои са тези вещни искове? За собственост, установителни (положителни или отрицателни) за собственост или ограничено вещно право, ревандикационния иск (той също е иск за собственост), спорове за граница по чл. 109а ЗС. И виждате, че родовата подсъдност зависи от цената на иска. Цената на иска се определя по правилото на чл. 69, т. 2 ГПК. Основните правила за определяне на размера на цената на иска се съдържат в чл. 69 ГПК. В конкретния случай правилото е, че цената на иска е равна на данъчната оценка на имота, а ако няма данъчна оценка - на пазарната оценка. С оглед на родовата подсъдност релевантна е цялата цена на иска. Защо обръщам внимание? Защото с оглед определянето на държавната такса, тя пак се определя от цената на иска. Но тук държавната такса се определя върху 1/4 от цената на иска. Чл. 71, ал. 2 ГПК. Но това правило е релевантно за определяне на размера на държавната такса, а не с оглед на определяне на родовата подсъдност на иска (цената е равна на данъчната оценка). А таксата се определя от 1/4 от данъчната оценка. А, още нещо, за да не стане объркване, че не са вещни искове, владелческите искове. Те винаги са подсъдни на районния съд като първа инстанция. Те са особени искови производства, има особени правила - чл. 341 (делба), 356 (владелчските).  

` `Т. 4 вече се отнася до всички други оценими искове, по граждански и търговски дела. Отново критерий е цената на иска. Над 25 000 лева са родово подсъдни на окръжен съд. Критерият е различен тук. Правилата за определянето на цената на иска зависят от предмета на делото. Ако е за парично притезание - чл. 69, ал. 1, т. 1 ГПК - равна на търсената с иска сума. Самият чл. 104, т. 4 въвежда изключение от това правило - исковете за издръжка, трудови спорове и вземания по актове за начет. Тези винаги са родово подсъдни на районен съд като първа инстанция. При тях родовата подсъдност не зависи от цената на иска. Как стоят нещата при частичен иск? Това най-общо казано е искът, с който ищецът в исковата молба изрично посочва, че има вземане в определен по-висок размер, но в образуваното дело претендира част от размера на вземането, като си запазва възможността да предяви нов иск за останалия размер на вземането. За да имаме частичен иск, изрично трябва да е предявен като такъв. Ако е мълчаливо предявен така, искът не се определя като частичен. Например претендирам по-ниска сума като целия размер на вземането. Искът е за целия размер на вземането - това има значение за силата на пресъдено нещо на решението. Как се определя родовата подсъдност при частични искове? ТР 1/2001г. (по отменения ГПК, но запазва значението си) - съдилищата приемат, че релевантна е търсената с частичния иск сума, а с нея се определя и цената на иска, и родовата подсъдност. Да кажем, предявен е частичен иск за вземане, чийто пълен размер е 60 хил. лева, но ищецът претендира 10 хил. лева. С оглед на тази практика цената на иска по чл. 69, ал. 1, т. 1 е равна на 10 хил. лева, следователно този иск ще е подсъден на районния съд. Това е практиката, лично аз не я споделям. Не би трябвало да е така, но така процедират съдилищата.  

` `При търговски дела по търговски спорове, а това са споровете, уредени в чл. 365 ГПК. При тях има една особеност - особено исково производство. Законодателят изрично е уредил споровете, които са предмет на това производство и които се разглеждат по реда на особеното производство. Съгласно чл. 365 ГПК това особено исково производство се развива пред окръжния съд. С оглед на това обаче, че търговското дело може да е родово подсъдно както на районния съд ако цената на иска е под 25 000 лева, така и на окръжния съд, когато цената на иска е над 25 000 лева, се оказва, че при тези дела цената на иска е от значение както за родовата подсъдност на делото, така и за приложимия съдопроизводствен ред. С други думи - когато делото по такъв търговски спор с оглед на цената на иска (когато е оценим разбира се) е родовото подсъден на районния съд, то тогава районният съд ще го разгледа по общия ред. Когато делото е с цена на иска над 25 000 лева, тогава ще е родово подсъден на окръжния съд, тогава той ще го разгледа като особено исково производство. Проблемът откъде дойде, че всички дела бяха подсъдни на окръжен съд. Законодателят реши, че спорове на много ниска стойност и не сложни се възлагат за разглеждане на окръжните съдилища при по-тежка процедура. Поради което и измени чл. 104, т. 4 ГПК, като включи там и търговските дела. И тогава стана въпросът кой ще прилага особеното исково производство по чл. 365. Единодушно практиката и теорията приеха, че само окръжният съд ще разглежда търговското дело по реда на особеното исково производство, а когато делото е подсъдно на районния съд, той ще го разглежда по реда на общия исков процес. Ако е неоценяем искът, тогава ще е родово подсъден на окръжния съд. Цената не иска не е релевантна. Например исковете по търговския регистър. Иск за развод е неоценим - на районния съд.  

` `Как стои въпросът с определянето на цената на иска и обективно съединяване на искове? Как ще се определи родовата подсъдност. Обективно съединяване на искове е когато (има и други хипотеза) с една искова молба ищецът е предявил няколко претенции (с различен предмет). Да кажем, с една искова молба ищецът претендира заплащането на лизингова вноска за 20 000 лева, неустойка за 5 000 лева и разходи (някакви) за 3 000 лева. Тук имаме обективно съединяване, защото имаме няколко претенции. Как ще определим кой съд ще е компетентен да разгледа тези искове? Как се определя родовата подсъдност? Има два варианта, винаги има и трети де, но мислимо е да съберем цената на иска - тогава делото би било подсъдно на окръжен съд. Друг вариант - да определим родовата подъдност с оглед на всеки отделен иск. Тогава и трите са подсъдни на районния съд. Така съм го направила, че да не можем да приложим т. 6. ГПК изхожда от второто правило, колеги. Родовата подсъдност се определя с оглед цената на всеки отделно предявен иск, а не от сбора. Тоест в нашия случай исковете ще са подсъдни на районния съд. Чл. 104, т. 6 ГПК разрешава въпроса какво се случва, когато лизинговата ми вноска е за 26 000 лева. Когато компетентен по един от съединените искове е окръжен съд, а по другите - компетентен е районният съд. Разрешението е, че при такова първоначално обективно съединяване на искове, достатъчно е един от исковете да е подсъден на окръжен съд, тогава всички искове ще са подсъдни на окръжния съд. Но за да се приложи правилото има едно условие - всички искове да подлежат на разглеждане по реда на едно и също производство (или общ исков процес или на някое особено исково производство). Ако не е налице, ще разделим исковете. Сезираният съд ще запази тези, пред които е компетентен, а тези, по които не е компетентен, ще ги препрати на съответния компетентен съд. Ами ако е търговски спор? Тогава цената на иска е от значение и на съдопроизводствения ред. Едно буквално четене на чл. 104 означава, че трябва да се разделят (защото над 25 000 лева е по особеното исково производство). Но като че ли практиката се ориентира да не ги разделя търговските спорове и окръжният съд да разгледа всички съединени искове по реда на особеното исково производство, стига един от исковете да е с цена на иска над 25 000 лева. Това разрешение е разумно разбира се, но законодателят можеше да направи по-добра уредба, от която нещата да стават по-ясни.  

Т. 5 - искове, въобще свързани с вписвания или несъществуване на вписано обстоятелство. Тази точка се прилага по отношение на вписвания в съда. До края на тази година се вписват ЮЛНЦ. Относно вписванията в ТР, те също са гражданско дело, също са подсъдни на оркъжния съд като първа инстанция, но те са търговски спорове - чл. 365, ал. 3 ГПК.  

Т. 7 - искове, които по други закони подлежат на окръжен съд. Затова казах, че уредбата на чл. 104 е неизчерпателна. Но все пак някъде закон трябва да го предвижда това нещо.
### Местна подсъдност. 
Казахме си, че местната подсъдност разпределя делата по равни по степен съдилища, след като сме определили родовата подсъдност. Тук има различни критерии и съдебния район на първоинстанционните съдилища. Една от тези връзки - между **делото и съдебния район** законодателят определя като **общ критерий за подсъдност**, който важи по отношение на всички дела **освен за тези, за които** **изрично** е предвидена някаква друга териториална връзка. Кои са правилата на общата местна подсъдност? Общата идея, от която изхожда законодателят, когато регламентира общата местна подсъдност е тази, че делото трябва да се води пред най-удобния за ответника съд. Защо пък? Защото ответникът, както знаете, той става страна по исковото производство не по своя воля и освен това той става такава страна само въз основа на твърдението на ищеца в исковата молба, че отвентикът е извършил някакво нарушение. Поради което пък законодателят приема, че делото трябва да се води пред най-удобният именно за него съд. Кои са тези правила зависи от това какво лице е ответникът. Когато ответник е ФЛ, тогава съгласно чл. 105 ГПК искът се предявява пред съда, в района на който е **постоянният адрес на ответника**. Това е критерият. Не казвайте местожителство или нещо друго. **Постоянният адрес**. Когато ответник е **ЮЛ**, тогава общото правило, уредено в чл. 105 и чл. 108 ГПК, е че искът се предявява пред съда, в чийто район се намира **седалището, респективно управлението на юридическото лице**. Като тази подсъдност важи включително и за държавните учреждения, когато са персонифицирани като ЮЛ. Когато ответник е **държавата**, там вече имаме специфично правило и се изхожда от по-различна идея - чл. 108, ал. 2 ГПК. Предявяват се пред **съда, в чийто район е възникнало спорното правоотношение**. В тези случаи идеята е за децентрализация на тези искове срещу държавата. Идеята е да не се струпват всички искове в София. Това са правилата на общата местна подсъдност. Те важат винаги, когато няма други правила.  

` `Такива има и в тези случаи сме изправени пред хипотезата на т.н. **Особена местна подсъдност**. Общата идеята, която можем да видим зад уредбата на правилата на особената местна подсъдност, са **две** всъщност според мен. В редица хипотези законодателят предвижда особена местна подсъдност с **цел процесуална икономия**. Защо? Защото определя например този съд, където се намират преобладаващо доказателствените средства. Няма да се налагат нито съдебни поръчки (съдебни действия в друг съдебен район) или заплащане на разноски на свидетели, които трябва да пътуват. Втора голяма група случаи, там пък законът **защитава интереса на ищеца,** защото е по-слабата страна в спорното материално правоотношение. Предоставя му на него по-благоприятният съд за гледане на делото.  

` `Кои са тези хипотези? Чл. 109 - подсъдност по **местонахождението на недвижимия имот.** Тази е регламентирана като **абсолютна процесуална предпоставка**, всички други са уредени като относителни процесуални предпоставки. Чл. 109 предвижда **няколко групи искове** - за **вещни права** върху недвижим имот. На второ място, **исковете за делба** на съсобствен недвижим имот. На трето място, **владелческите искове** също се предявяват по правилата на чл. 109 ГПК. Четвърто, тук пък влизат **определени облигационни искове**, а именно - за сключване на окончателен договор, когато в него се предвижда учредяването или прехвърлянето на вещни права върху недвижим имот (чл. 19, ал. 3 ЗЗД). Исковете за разваляне, унищожаване, обявяване на нищожност на договори, с които се прехвърлят или учредяват вещни права върху недвижим имот. По аналогия, практиката основателно според мен приема, че чл. 109 се прилага и по отношение на **иска за отмяна на дарение, когато то има за предмет вещни права върху недвижим имот**. Аналогията тук е с развалянето. Практиката приема, че се прилага по чл. 109 и Павловия иск (чл. 135 ЗЗД), който се упражнява по отношение на прехвърляне на вещни права върху недвижим имот.  

` `Чл. 110 - подсъдност по **местооткриване на наследство**. Къде се открива наследство? **По последния постоянен адрес на наследодателя**. Делба на наследство, наследство, завещание. В някаква степен може би е спорен въпросът дали да се приложи чл. 110 или чл. 109, когато в наследствената маса има включени недвижими имоти. Поскоро практиката клони към правилата чл. 110.  

` `Чл. 111 - **иск за парични вземания на договорно основание**. Законът казва, че може да се предяви и такъв иск и по **настоящия адрес на ответника** 

Тук имаме **алтернативна** подсъдност - избира между общата местна подсъдност (постоянния адрес на ответника) и особената (настоящия адрес на ответника). Законодателят изхожда от това, че такива договорни отношения възникват при настоящия адрес на ответника.  

` `Чл. 115 - **искове за непозволено увреждане**. А именно иск за присъждане на обезщетение за вреди може да се предяви и по **местоизвършване на деянието.** Пак **алтернативна подсъдност** - общата или местоизвършването на деянието. Става въпрос само за искове на увреденото лице за присъждане на обезщетение за причинените му вреди. Тоест, само за искове на увредения, произтичащи от непозволено увреждане. Ще приложим ли искът срещу застрахователя? Не, защото източникът не е деликт, а е на договорно основание.

` `В останалите случаи вече се изхожда **от интереса на ищеца**. Чл. 112 - **искът за издръжка**. Класически пример. Може да се предяви и по **постоянния адрес на ищеца**. Става въпрос за лице, което търси издръжка, разбира се. Ще я приложим ли, когато искаме намаляване на издръжката? Не, няма да я приложим. Само за иск за присъждане на издръжка.  Чл. 113 - искове на **потребители**. Ето ви друго лице, което е по-слабата страна в правоотношението. Може да се предяви **и** **по неговия настоящ или постоянен адрес**. Потребител - ЗЗП (параграф 13, т. 1 от ЗЗП казва кое лице е потребител).  Редица други закони имат и допълнителни такива правила, които разширяват приложното поле на потребителя. В тази връзка с ТР 1/2015 по т.д. 1/2014 на ОСТК на ВКС се прие, че тази норма на чл. 113 е приложима и по отношение на **прекия иск на увреденото лице срещу застрахователя по застраховка гражданска отговорност**. То е по отменения КЗ, но запазва действието си и по действащия такъв. Мотивите на ВКС са именно в това, че това лице също е потребител, нищо че не е страна по договора за застраховка. Но прие, че е потребител, тъй като КЗ разширява обхвата на понятието потребител по ЗЗП. Действащият КЗ пък в чл. 2, ал. 2 изрично регламентира лицата, които са ползватели на застрахователни услуги, като пак включва тук и третото увредено лице. Чл. 114 - **искове по трудови дела**. Работникът може да предяви иска си срещу работодателя и по мястото, където обичайно полага своя труд.  

` `Чл. 108, ал. 1, изречение второ урежда една специфична хипотеза, при която се предявява иск за спорове, възникнали от преки отношения с поделения или клонове на ЮЛ. По такива спорове искът **може да бъде предявен по местонахождението на поделението или клона**. Те не са субекти. Тук страна по спорното правоотношение всъщност ще е самото ЮЛ. Но законът позволява по седалището, респективно местонахождението на поделението или клона.  

` `И още една - чл. 116. Когато имате **повече ответници** на кой съд ще е подсъдно делото? Въвежда **избор на местна подсъдност**. Искът се предявява по избор на ищеца в съда, в чийто район се намира постоянния адрес на един от ответниците. Същото важи и ако недвижимият имот се намира в районите на няколко съдилища. Това е субективно съединяване на искове - няколко ответника.  
### Договорна подсъдност. 
` `Правно уредена в чл. 117 ГПК. Законът позволява с писмен договор страните по един имуществен спор да посочат друг съд, различен от съда, на който делото е подсъдно, съобразно правилата на местната подсъдност. Тази разпоредба **не се прилага**, когато местната подсдъдност се определя по чл. 109 (местонахождението на недвижимия имот). Тоест тази местна подсъдност не може да бъде изменена по съгласие на страните. 

` `Какви са условията за валидност на един такъв договор? На първо място трябва да е сключен в **писмена форма**. Това е форма за неговата валидност. На следващо мясот - трябва да се отнаbся **относно имуществен спор**. Спор за имуществени права. Не може да се сключи валидно такъв договор относно неимуществен спор (за унищожаване на брака). Какъв е критерият дали е имуществен или не - дали самото право е оценено в пари. За издръжка спорът е имуществен. На следващо място - този д**оговор трябва да е сключен преди да е образувано делото.** Преди да имаме висящо производство. На следващо място - трябва да е **индивидуализиран самият спор**. Изискванията към този договор напомнят доста и тези за арбитражното споразумение. Как се индивидуализира спорът? Ако **вече е възникнал, няма проблем**. С неговите белези. Може да сключите такъв договор обаче и с оглед на един **бъдещ спор.** Типичният случай, при който този договор има характера на клауза в някакъв материалноправен договор. Уговаряте в тази клауза, че всички спорове, които ще възникнат по повод този договор, ще бъдат разглеждани от съответния компетентен съд в гр. Видин. Допустимо е това с изключение на две хипотези. Не го допуска по отношение на потребителските и трудовите спорове. Допуска го само ако спорът вече е възникнал. Когато се преценява допустимостта на такава клауза, този договор е относително самостоятелен. Дори да е нищожен на някакво основание самия материалноправен договор, ако този порок не засяга и клаузата за местна подсъдност, то тя ще си породи действие. Да кажем, че договорът е нищожен поради форма, но има писмена форма, следователно клаузата е действителна. Съответно посоченият съд ще може да се произнася по нищожността на договора. В това се изразява неговата относителна самостоятелност от останалия договор. И разбира се, **трябва да е посочен съответния съд.** Освен да е индивидуализиран спора, да е посочен съда.
## **Правно значение на подведомствеността и подсъдността.**
Какво е **правното значение** на подсъдността? И родовата, и местната подсъдност са уредени от законодателя като **процесуални предпоставки**. Тоест, и двете обуславят **допустимостта** на процеса. Но те са различни по вид процесуални предпоставки. **Родовата** подсъдност е уредена като **абсолютна процесуална предпоставка**. Съдът **служебно** я проверява. Ако окръжен съд е постановил решение по дело, родово подсъдно на районния съд, решението не е порочно на това основание - чл. 270, ал. 4 ГПК. Изрично дава разрешение в този смисъл. Идеята е, че интересът на лицата не е накърнен. Искът им е бил разгледан дори от по-компетентен съд. Иначе, ако иск с цена на иска над 25 хил. лева се разглда от районен съд и се реши, съдебното решение ще е **недопустимо**. Дори да имаме нарушение на родовата подсъдност, ВКС няма да проверява това, но страната може да се позове в касационната си жалба. Чл. 119, ал. 1 ГПК. **Местната подсъдност** - регламентирана е от законодателя като **абсолютна процесуална предпоставка** само по чл. 109 - чл. 119, ал. 2. Във всички тези случаи, всички останали хипотези на местна подсъдност, била тя законова, договорна и т.н., тя е уредена от законодателя като **относителна процесуална предпоставка по чл. 119, ал. 3**, следователно съдът няма да я провери служебно, на нея може да се позове ответникът само в отговора на исковата молба. Ако не се позове, значи му е удобно и на него, компетентността на сезирания съд се стабилизира. Въобще не е релевантно неспазването на правилата. С изключение на чл. 109, стана ясно. Ако въпреки възражението съдът е постановил решение, ответникът пак трябва да се позове на подсъдността при обжалването си. Въззивният съд няма да го разгледа служебно.  

Промени от измененията на ГПК - бр. 86 ДВ от 27.10.2017г. и в част от нещата, които си говорихме, има промени. Може би сте ги видели. Първата промяна е в чл. 108 ГПК и се отнася до подсъдността по отношение на исковете, които се предявяват срещу ответник държавно учреждение. Чл. 108 си говорехме, че общата местна подсъдност при ответник ЮЛ уредбата обхващаше общо всички ЮЛ, включително и държавните учреждения. В тези случаи исковете се предявяваха по седалището (респективно управлението) на ЮЛ (държавното учреждение). Сега, държавните учреждения ги преуредиха и ги извадиха от чл. 108, ал. 1 и ги включиха в чл. 108, ал. 2 - при искове, предявени срещу държавата. Исковете се предявяват в района на съда, където е **възникнало спорното правоотношение**. Това правило важи вече и по отношение на държавните учреждения. Така че новото е, че искове срещу държавата и държавни учреждения се предявяват там където е възникнало спорното правоотношение. Същото се отнася до поделения на държавни учреждения. Така че искове срещу ФЛ - постоянен адрес на ответника, срещу ЮЛ (недържавни учреждения) - седалище, срещу държава и държавни учреждения - където е възникнало спорното правоотношение. 

` `Следващата промяна е в чл. 115 - исковете за **непозволено увреждане**. Миналият път открихме, че тя не се отнася до прекия иск на увреденото лице спрямо застахователя, защото неговата отговорност не е деликтна, а договорна. Е, включиха ал. 2 и вече изрично се уреди, че прекият иск на увреденото лице спрямо което **застрахователят** е отговорен се предявява и по алтернативно постоянния адрес или седалището на ищеца или по местонастъпване на застрахователното събитие (това е непозволеното увреждане).  

` `Минаваме напред с **правно значение на подсъдността**. Мисля, че почти нищо не си казахме, затова започваме тази част цялостно. На първо място, подсъдността е компетентността на съда да разгледа и постанови решение по съответното дело. Овластява и същевременно го задължава. **Родовата** подсъдност е **абсолютна положителна процесуална предпоставка за надлежно упражняване на правото на иск**. Съдът служебно проверява дали делото му е родово подсъдно с оглед правилата на родовата подсъдност. Затова е абсолютна. Положителна е, защото трябва да е налице. Чл. 119, ал. 1 ГПК. Родовата подсъдност се проверява още с постъпването на исковата молба в съда (когато бъде разпределено делото на конкретния съдия). Сега, ако впоследствие настъпят промени в обстоятелствата, които обуславят родовата подсъдност (да речем увеличава се размера на вземането му), чл. 214, ал. 1 ГПК - ищецът може да измени иска до приключване на съдебното дирене в първа инстанция. Въпросът е променя ли се родовата подсъдност? Защото при 23 000 лева родово компетентен е районен съд, при 50 000 лева родово компетентен е окръжен съд. Влияе се. **Променя се.** Специално при родовата подсъдност и то по отношение на тези обстоятелства, които я обуславят и които са индивидуализиращи белези и не очертават параметрите на спорното право, тя се влияе. Трябва да правим разлика между размер на вземането и цена на иска. Размерът на вземането се определя от ищеца (съдът не може да променя него, но може цената, ако ищецът неправилно я е определил). Цената на иска се определя от правилата на чл. 69 ГПК. Вярно е, че при парични вземания цената на иска се определя от размера на претендираното. При частичен иск може да си увеличим размера на вземането (за цялото вземане) - пак сме в тази хипотеза на изменение на иска - чл. 214.  

**Местната подсъдност**. Една от всички видове местни подсъдности е **абсолютна процесуална предпоставка**. Родовата е абсолютна само до приключване на делото във въззивна инстанция. Ако се позове касатора в касационната си жалба, ВКС ще провери, но иначе няма да провери. Тази местната пък е в рамките на първоинстанционното производство. Съдът следи служебно. Може и ответникът да направи възражение. Чл. 109 - абсолютна процесуална предпоставка, недвижим имот. Правим извода от чл. 119, ал. 2. 

**Всички останали** видове местна подсъдност са уредени като **относителни процесуални предпоставки** - съдът служебно не ги проверява, а тяхното спазване се проверява само ако ответникът се позове на отношението и то в **срока за отговор на исковата молба**. Тук срокът е **преклузивен**. Относителните процесуални предпоставки всъщност създават едно процесуално право на ответника да поиска тяхното спазване.  

` `**Промените** в обстоятелствата, обуславящи местната подсъдност, към кой момент се проверяват. Кога гледам седалището, постоянния адрес на ответника. Тук вече е **към момента на предявяване на иска**. Чл. 120, която се казва стабилизиране на подсъдността, въвежда точно това правило, че … ще си го видите. Не са основание тези обстоятелства за препращане на делото. Те са от значение към датата на предявяване на иска. Местната подсъдност съдът кога ще я провери. Чак след отговора на исковата молба и то само ако ответникът е направил възражение за неподсъдност.

Какво трябва да направи съдът, ако служебно или по възражение на ответника констатира, че делото не му е подсъдно? Да прекрати пред себе си и да препрати пред съответния компетентен съд. Актът, процесуален, е **определение**. Чл. 118, ал. 2 ГПК. Нещо важно, тази разпоредба регламентира изрично правилото, че делото се счита за **висящо** пред компетентния съд от момента на подаването на молбата пред ненадлежния съд. Исковата молба се счита предявена от момента на подаването на исковата молба. Делото продължава там, а не започва отново. Определението, с което съдът се произнася по подсъдността - чл. 121. 

Заинтересованата страна може да обжалва определението във връзка с подсъдността. Какви може да са тези определения? Може да казва, че е компетентен или не е. Разпоредбата и за двете ли такива определения се отнася? Имаме ли тук изрично да може да се обжалва определение с частна жалба непреграждащо определение? Да. Другото вече, с което прекратява пред себе си, то се приема трайно и че има задължителна практика на ВКС, се приема за преграждащо и подлежи на самостоятелно обжалване - в т. 9, буква “в” на ТР 1/2013г. на двете колегии (често ще го споменаваме това ТР).  

` `Длъжен ли е съдът, на когото е изпратено делото, да изпълни това определение на другия съд и да възприеме, че наистина той е компетентен или ще се извърши самостоятелна проверка на компетентността. **Не е обвързан**. Не е длъжен да приеме становището на първия съд по отношение на въпроса за компетентността. Ако не го възприеме, не може да върне делото на първия съд. Такова връщане е недопустимо. А трябва да повдигне **спор за подсъдност.** Трябва да иска по съответния ред да се реши този спор. Вече имате идея какво е спор за компетентност (когато си говорехме за подведомственост). Особеното е, че този спор е между общите съдилища. Тези спорове теоретично могат да бъдат два вида, пак да кажа - **положителен и отрицателен**. 

Положителният спор за подсъдност е изключен, не може да възникне от правилото на чл. 126. Почти единодушното разбиране е това. Винаги може да има някакво друго разбиране, нали ви е ясно? Чл. 126 ГПК - когато е предявен иск е недопустимо предявяването на следващите искове между същите страни, на същото основание и за същото искане. Ако се предявят следващи във времето искове, делото трябва да бъде прекратено. Следователно от чл. 126 извеждаме правилото, че на практика положителното определение (казва “компетентен съм”) на съда е задължително за другите съдилища. Те са длъжни да прекратят делото. Поради което няма как да възникне положителен спор. Чл. 126 ГПК е първото правило, с което се сблъскваме, и което цели да осуети една опасност - от постановяването на две решения по един и същи спор между две страни. Законодателят много се притеснява от това нещо и затова въвежда система от мерки, които целят да осуетят това нещо. Има проблем ако си противоречат. Дори да не си противоречат (ако са осъдителни - на две основания). Всички по-късно образувани (критерият е само времеви) дела се прекратяват. Чл. 299 - имаме влязло в сила съдебно решение и след неговото влизане в сила (СПН), образувано е висящо произовдство. В този случай висящото производство се прекратява - след като спорът вече е прекратен. Ако пък са пропуснали да приложат чл. 126 - второто производство приключило, пък първото още висящо. Какво правим? Прекратяваме първото по чл. 299 ГПК, защото вече има съдебно решение по второто (зщаото е влязло в сила). И ако все пак се стигне до постановяването на две решения, които си противоречат - чл. 303, ал. 1, т. 4, тогава законът позволява да се иска отмяна (тук времето не ни интересува) и ВКС отменя неправилното (чл. 307,  ал. 4 ГПК). Чл. 303, ал. 1, т. 4 е основанието да се иска отмяна.

` `**Отрицателен спор за подсъдност**. Той пък как се решава? Тук правилото е уредено в чл. 122 ГПК, а именно - **от общия по-горен съд на спорещите съдилища**. А когато нямат общ по-горен, този по-горен чийто район е последният приел или отказал да приеме делото. Когато говорим за по-горен, гледаме структурната йерархия, не функционалната. Районен съд, окръжен съд, апелативен съд, ВКС. Варненски районен и бургаски районен съд. Те нямат общ. Ако варненският е изпратил на бургаски - тогава компетентен е окръжен съд Бургас. Например софийски градски и софийски окръжен. Тук ще бъде софийски апелативен. Или СРС спори със СГС - тук кой ще бъде? Пак САС. Ако нямат общ по-горен - СРС на Окръжен съд - Бургас. Тогава разглежда спорът Бургаски апелативен съд. По спорът съдът се произнася с определение. Беше спорно дали това определение подлежи на обжалване. ВКС прие в същото това ТР 1/2013г., че в този случай определението **не подлежи на обжалване**, защото не е преграждащо и изтълкува систематично чл. 121, че е преди чл. 122. Това не е единственият аргумент, ще видите. Свършихме с подсъдността.  


