---
title: Тема 21
---

# **Защита на вещните права - видове. Разграничение между петиторна и посесорна защита. Петиторна защита. Ревандикационен и негаторен иск. Иск за установяване на граници**

## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/raw/main/audio/%D0%93%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2021.mp3" type="audio/mpeg">
        </audio>
    </div>

## **Защита на вещните права – видове**
Правото на собственост е едно от най-силните субективни права и е признато и защитено от държавата по всички правни способи.

Чл. 17 КРБ гласи, че собствеността е неприкосновена. В чл. 2 ал. 2 ЗС е залегнал принципът на равна закрила на всички форми на собственост, а съгласно чл. 86 ЗС не може да се придобие по давност вещ, която е публична държавна или общинска собственост. Чл. 101 ЗС съдържа точно условията за отчуждаване на недвижими имоти за държавни и обществени нужди. В глава V от НК са уредени санкциите за престъпни посегателства срещу собствеността.
### Видове защита на правото на собственост
**Извънсъдебна защита**

Защита по чл. 86 ЗС: “Не може да се придобие по давност вещ, която е публична държавна или общинска собственост.” – мотивът тук е, че публичната държавна или общинска собственост служи за задоволяване на обществен интерес;

Административна защита – е защитата за държавна и общинска собственост. Това става чрез изземване на имот по чл. 80 ЗДС „Имот - държавна собственост, който се владее или държи без основание, който се ползва не по предназначение или нуждата от който е отпаднала, се изземва въз основа на заповед на областния управител, въз основа на мотивирано искане на съответния министър или ръководител на ведомство“ и по чл. 65 ЗОС „Общински имот, който се владее или държи без основание, не се използува по предназначение или необходимостта от него е отпаднала, се изземва въз основа на заповед на кмета на общината“. Такава е и защита за имоти, върху които е възстановена собствеността – изземват се и се предоставят на собствениците по административен ред въз основа на заповед на кмета. Друг вид защита е възможността за обжалване на устройствените планове и измененията им, както и на другите актове на администрацията, засягащи собствеността.

**Съдебна защита**

Наказателноправна – на субективно ВП може да се постигне чрез въздигане в престъпление на определен вид посегателства срещу собствеността: 1. Срещу отнемане на владението – кражба, грабеж, присвояване, вещно укривателство. 2. Срещу увреждане на чуждо имущество – унищожаване и повреждане, злоупотреба на доверие.

**Гражданскоправна**

С искове от облигационноправно естество – искове на заемателя за връщане на заетата вещ, на наемателя, на влогодателя, за непозволено увреждане, неоснователно обогатяване и др., като те се основават на съществуващо правоотношение между кредитора и длъжника.

Вещноправни искове – ревандикационен, негаторен, установителен за определяне на граници, на непълноти и грешки в кадастралния план, като тези искове се определят като петиторни искове. Съществува и посесорна защита по чл. 75, 76 ЗС. Разликата между посесорните и петиторните искове са по няколко показателя.
## **Разграничение между петиторна и посесорна защита**
Вещноправната защита на собствеността и ограничените вещни права може да е насочена към защита на фактически състояния или към защита на вещни права. В първия случай става въпрос за посесорна защита, а във втория – петиторна защита. 


|**Посесорни искове**|**Петиторни искове**|
| :-: | :-: |
|Целта им е възстановяване владението върху вещта.|Целта им е прекратяване на нарушението на едно вещно право, възстановяването на едно вещно право.|
|Защитават се фактически отношения.|Обект на защита е самото вещно право.|
|Съдът установява единствено факта на владението и на нарушението.|Налице е съдебно установяване и признаване на вещното право на ищеца и осъждане на ответника да преустанови нарушението. В тежест на ищеца е да докаже на правото си на собственост или друго вещно право върху чужда вещ.|
|Тези искове се предявяват с 6-месечна давност.|Исковете не се погасяват по давност.|
Поради различния си характер двата вида искове не могат да се съединят в един процес. 

**Посесторна защита**

Посесорните искове защитават владението и държането като фактически състояния. Исковете са осъдителни, като съдът проверява само факта на владението и нарушението му. Закона предвижда кратки преклузивни срокове за тяхното упражняване, а защитата се дава по пътя на специалното производство за защита възстановяване на нарушеното владение (чл. 356 – 361 ГПК).

Лицето, което е предявило иск за собственост върху недвижим имот не може да предяви иск за владение срещу същия ответник за същия имот, докато е висящо делото за собствеността, освен ако владението е отнето след предявяването на иска – по насилствен или скрит начин (чл.359 ГПК).

**Петиторна защита**

Петиторна защита е защита на субективни права, а не фактически състояния. Петиторните искове защитават на първо място правото на собственост. С петиторна защита се ползват и ограничените ВП.

ПЗ може да бъде както установителна, така и осъдителна. Тъй като петиторната защита е защита на права, то ищецът трябва да докаже правото на собственост или ограниченото ВП, на което се основава искът. Петиторните искове не се погасяват по давност. 

Петиторни са: ревандикационният иск, негаторните искове искът за установяване на граници, както и обикновеният установителен иск, когато е предявен за установяване на ВП. Те могат да бъдат съединявани както помежду си, така и с облигационни претенции. 
## **Ревандикационен иск**
Искът по чл. 108 ЗС „Собственикът може да иска своята вещ от всяко лице, което я владее или държи без да има основание за това”. С ревандикационния иск невладеещият собственик иска от лицето, което без основание владее или държи вещта, да му предаде владението (държането). Предявява се осъдителен иск, чиито предмет е да установи притежаваното от ищеца право и да осъди ответника да предаде владението. Исковата молба подлежи на вписване. Искът по чл. 108 е вещен – ответник е лицето, което към момента владее или държи вещта. Чрез него се защитава вещното право на собственост. Възможно е този иск да се съедини с други искове: за прогласяване на нищожност, унищожаване, разваляне или отмяна на правно основание, от което ответника черпи права; иск за вреди; за равностойността на движимата вещ и др.

Обект може да бъде индивидуално определена вещ или част от вещ, която трябва да се идентифицира. За да бъде активно легитимиран ищецът трябва да е носител на ВП (собственост или др.). Може да е съсобственик. Ответникът трябва към момента на предявяване на иска да владее или държи вещта. Освен това, той трябва да я владее или държи без основание (неправомерно). Основанието по чл. 108 е субективно право на ответника да владее или държи вещта, което е противопоставимо на ищеца.

Има няколко последици от предявяване на иска: 1. Спира се придобивната давност на ответника, а ако искът бъде уважен – се прекъсва. 2. Вещта трябва да бъде предадена в състояние, в което се е намирала при предявяване на иска. 3. Добросъвестният владелец дължи добивите и обезщетение за ползването на вещта от момента на предявяване на ИМ, а недобросъвестният – „добивите, които е получил и които е могъл да получи, както и обезщетение за ползите, от които го е лишил”. 4. Ако ответникът отчужди или предизвика погиването на вещта, ще дължи действителната и стойност или получената цена, ако е по-висока.

В хода на производството в тежест на ищеца е да докаже идентификацията на вещта, придобивното основание и владението или държането на вещта от ответника. Тежестта на доказване на ищеца е най-затруднена в частта „дяволското доказване” при производните способи. Това, че имотът е продаден, подарен или завещан, не следва, че ищецът е придобил собствеността, защото е необходимо и неговият праводател да е бил собственик.

Сложността е да се докаже осъществяването на фактическия състав на придобивното основание:

Транслативни сделки – беше ли праводателят собственик? Това се спира с придобивната давност или до 91 г. с държавна собственост (до 91 г. чл. 6 ЗС, изр. 2 „Държавна собственост са и вещите, които нямат друг собственик“). Другата група проблеми, които възникват са дали актът, с който е придобито правото на собственост е валиден (нищожен или унищожаем)? Много често срещано в практиката е управител на ЮЛ да се разпорежда с имуществото във вреда на ЮЛ (хипотезата на чл. 40 ЗЗД), особено когато собственик на ЮЛ е държавата или общината. Елемент от ФС е актът да бъде сключен в предписана от закона форма, ако ли не – нищожен (нотариален акт, писмен договор, когато държавата и общината продават). В ГПК се съдържат специални изисквания за нот.акт.

Индивидуален административен акт – много рядко сам по себе си е придобивно основание. По принцип ИАА е включен към ФС с гражданско правен елемент, но ако ИАА е недействителен, то приобретателя не е станал собственик (чл. 17, ал. 2 ГПК). В АП при акт с гражданскоправни последици всеки може да предяви унищожаемост и последиците са като при нищожност (няма вещноправно действие).

Апорт – при образуване и преобразуване на търговско дружество (чл. 72 и 73 ТЗ).

По СК – всички недвижими имоти, придобити през време на брака се смятат за СИО като съвместения принос се предполага. Това означава, че и двамата съпрузи трябва да участват в сделката. Затова при прехвърляне на НИ се предоставя декларация за семейно положение. Ако имота е собственост само на единия съпруг и е единствено семейно жилище, той няма право да го прехвърли.

По ЗН – проблем възниква с кръга на наследниците.

Конститутивно съдебно решение – не е достатъчно само да има влязло в сила решение, но и ответника по делото да е бил собственик към момента на влизане в сила на решение. Освен по чл. 19, ал. 3 конститутивни СР са и по всички искове за унищожаване на договори, отмяна на дарение, разваляне на договор, нищожност по чл. 17, ал. 2 ЗЗД. Тук възниква и въпросът за валидността на съдебния акт (дали е същия състав, дали председател е най-старшия и т.н.).

Първични придобивни основания са придобивната давност, преработването, приращението и присъединяването.

Ответникът може да се защити като установи, че ищецът не притежава претендираното ВП, т.е. не е активно легитимиран субект. Ответникът може да докаже, че не владее или не държи вещта или че има правно основание за това. Предварителният договор също може да се смята за правно основание, ако не е изтекла пет годишната погасителна давност за предявяване на иск за окончателен договор. Освен това, ответникът може да се защити с възражение: 1. Отлагателно (за задържане до изплащане на направените разноски – необходими и полезни, ако е добросъвестен, ако е недобросъвестен – чл. 73 и 74 ЗС; за неизпълнен договор); 2. Прекратително (за унищожаване или разваляне на договор, на който се основава правото на ищеца).

Решението има сила на пресъдено нещо. Може да признае вещното право на ищеца и да се предаде владението, но искът може да не се уважи. Ако решение признава правото на ищеца и осъжда ответник то притежава и изпълнителна сила – основание е за принудително предаване на вещта. Когато предмет е недвижим имот, изпълнителната сила е противопоставима и на третите лица, тъй като те не могат да имат повече права от прехвърлителя-ответник (чл. 522 и сл. ГПК). При предаване на движима вещ, ако тя не се намира у длъжника (тъй като много лесно друго лице може да я е придобило по чл. 78 ЗС), той дължи нейната равностойност (чл. 521 ГПК).

За ответника се поражда наказателна отговорност, ако унищожи, укрие, повреди или отчужди вещта (чл. 296, ал. 2 НК „Който с цел да попречи или да осуети изпълнението на съдебно решение унищожи, повреди, укрие или отчужди вещ, за която се отнася това решение, се наказва с лишаване от свобода до три години или глоба от хиляда до десет хиляди лева, ако извършеното не съставлява по-тежко престъпление.”) или ако заема отново имота (чл. 323, ал. 2 НК „Който самоволно заеме недвижим имот, от чието владение е отстранен по надлежен ред, се наказва с лишаване от свобода до три години и глоба до петстотин лева”).
## **Негаторен иск**
Негаторният иск е уреден в чл. 109 „Собственикът може да иска прекратяване на всяко неоснователно действие, което му пречи да упражнява своето право“. С този иск се търси защита срещу всяко нарушение, с изключение на отнето владение, тъй като хипотезата на чл. 108 е специална, а на чл. 109 – обща. В зависимост от вида на нарушението бива негаторен установителен иск и два осъдителни: за прекратяване на нарушението и за възстановяване на предишното състояние. Отрицателният установителен иск ще бъде разгледан в следващия въпрос осъдителните искове може да се съединят и помежду си или с иск за вреди. Искът за възстановяване на предишното състояние може да се съедини с ревандикационния иск. Вината на ответника не е предпоставка за уважаване на исковете.

Искът за прекратяване на нарушението е претенция на носителя на ВП срещу лицето, чиито неоснователни действия пречат да упражнява правото си, да прекрати нарушението. Под нарушение се разбира въздействие върху имота, с което се пречи на собственика да упражнява правото си. Нарушението трябва да е нееднократно или да не е завършило. Предмет на иска е да се установи притежаваното от ищеца право и нарушението на ответника и последният да се осъди да прекрати неоснователните действия занапред. Активно легитимиран ищец е собственикът или носителят на ограничено ВП. Ответник е лицето, което извършва неоснователни въздействия върху чужда вещ. Ищецът трябва да докаже, че ответникът е извършител и че му пречи да упражнява ВП, но не и неправомерността на действията. Ответникът може да се защити срещу активната легитимация като докаже, че ищецът не притежава претендираното от него право върху вещта, а срещу пасивната легитимация – че не той е извършител на действията или че има правно основание. Решението има сила на пресъдено нещо като признава или отрича правото на собственост (или ограниченото ВП). Освен това подлежи на принудително изпълнение по реда на чл. 527 ГПК „Когато действието не може да се извърши от друго лице, а зависи изключително от волята на длъжника, съдебният изпълнител по искане на взискателя принуждава длъжника да извърши действието, като му налага глоба до 200 лв. Ако и след това длъжникът не извърши действието, съдебният изпълнител му налага последователно нови глоби до същия размер“.

Искът за възстановяване на предишното състояние е претенция на носителя на ВП срещу лицето, което поддържа неоснователно създадено състояние, което пречи на спокойното упражняване на правото, да премахне това състояние и да възстанови предишното. Нарушението в този случай е установяване на трайно състояние в резултат на неоснователни въздействия върху имота (напр. строеж). Прекратяването на действията не е достатъчна защита на собствеността, защото промененото състояние в имота остава и ще пречи на упражняването на правото на собственост. Предмет на иска е да се установи притежаваното от ищеца право, извършеното нарушение и че създаденото вследствие на неоснователните действия състояние в имота е запазено и до момента и да се осъди ответникът да възстанови предишното състояние на имота. Ищецът трябва да е собственик на имота или носител на ограничено ВП (трябва да го докаже). Ответник е лицето, което поддържа неоснователно създаденото състояние в момента, а не това, в резултат на чиито неоснователни действия е било създадено. Напр. след като е построил сградата и я е продал, отговаря новият собственик. Ищецът трябва да докаже, че състоянието на имота е неоснователно променено и че това пречи за упражняване на неговото ВП. И тук ответникът може да се защити срещу активната легитимация като докаже, че ищецът не е носител на правото. Срещу пасивната легитимация може да се защити като докаже, че не той поддържа състоянието или че е имал правно основание за извършване на действията. Ако ответникът е с права на добросъвестен владелец той може да предяви иск за разноските. Друга форма на защита е и възражението за злоупотреба с право (напр. промененото състояние не пречи да упражнява правото си). Съдебното решение има сила на пресъдено нещо като признава и отрича правото на собственост, както и претенцията на ищеца. Подлежи на принудително изпълнение по реда на чл. 526 ГПК „Когато длъжникът не изпълни едно действие, което е осъден да извърши и което действие може да бъде извършено от друго лице, взискателят може да иска от съдебния изпълнител да го оправомощи да извърши действието за сметка на длъжника“ и ал. 2 „Взискателят може да поиска от съда длъжникът да бъде осъден да внесе предварително сумата, която е необходима за извършване на действието“.
## **Установителни искове – положителен и отрицателен, иск за определяна на граници, искове за непълноти и грешки в кадастрална карта**
Установителните исков за защита на вещни права са цяла група. Всеки от исковете има свой специфичен предмет на установяване и специфични особености в правния си режим. По правило установителният иск е най-трудната материя в сферата на гражданския процес, най-специфичен от гледна точка на изискуемите условия за допустимост, тъй като предявяването му се свързва с наличието на строго определени обстоятелства, т.е. наличие на „правен интерес“ от воденето на този иск. 

Като иск с най-голямо практическо значение следва да отбележим установителния иск по чл. 124 ГПК. В ГПК този иск не е уреден като вещен иск, а служи и за защита на всякакви други права. Според текста на разпоредбата всеки може да предяви иск за да установи съществуването или несъществуването на едно право, когато има правен интерес за това. Ситуацията за предявяване на такъв иск е следната – упражняването на фактическа власт е у собственика и никой не му пречи да упражнява правото си на собственост, но някой издига твърдение, че собственикът не е действителен титуляр на правото и няма право върху вещта или пък издига твърдение, че самият той е титуляр на вещно право върху вещта, без да извършва никакви други действия освен декларативно оспорване на положението на собственика. За правото такова поведение се разглежда като надвиснала над вещното право опасност, тъй като от декларативното оспорване и непризнаване на правото може да се премине към непосредственото му нарушаване. Това обуславя интереса от предявяване на специалния установителен иск, с помощта на който да се установи какво е действителното правно положение във връзка с оспорваното право. Не е необходимо правото на ищеца да бъде нарушено, а е достатъчно ответникът с поведението си да прави това право несигурно. Твърденията на ответника по иска може да са най-различни като не е необходимо да има съответствие между правата, които той претендира, и съответно правата на самия ищец. След като искът по чл. 124, ал. 1 ГПК съдът установява действително правно положение по спора и чрез съдебното решение със сила на пресъдено нещо да обвърже ответника да зачита правата на ищеца. 

Установителните искове са два – положителен и отрицателен. Това е закрепено в чл. 124, ал. 1 ГПК, където е казано, че може да се предяви иск за съществуването или несъществуването на едно субективно право. Когато е за наличие е положителен, а за липса – отрицателен. Доказването на правния интерес е свързано с доказване на придобивното основание, на базата на което е придобито правото. В действителност могат да започна безкрайни казуистични лутания, когато например има документ за собственост, но няма яснота относно квадратурата, не са уточнени границите. Могат да излязат много подводни камъни по този иск и да се стигне до неблагоприятен изход от делото – това не значи, че съдът автоматично признава ответника за титуляр, но изключително силно разклаща позициите на ищеца. 

При отрицателния установителен иск – там не трябва да се установява, че се притежава правото, а че ответника не притежава правото, което твърди, че има. По материята има ТР №8/27.11.2013 г. на ОСГТКВКС. Въпросът, по който колегиите бяха сезирание, е дали ако ищецът има самостоятелно право върху вещта, може да предяви отрицателен установителен иск? Това до голяма степен облекчава доказателствената тежест за ищеца и я прехвърля в правната сфера на ответника, което утежнява процесуалните му действия. В съдебната практика съществува разделение по този въпрос. ВКС реши, че независимо, че твърдиш вещно право върху съответната вещ е допустимо да заведеш отрицателен установителен иск срещу ответника. Когато предявява такъв иск ищецът има задължение да установи наличието на своя правен интерес от воденето на подобен иск, а доказването на правният му интерес означава, че той има задължението да установи наличието на своето накърнено материално право, което се нуждае от защита – да докаже фактите от, което то произтича. На свой ред ответникът носи тежестта да докаже правото, което твърди, че има и, с което отрича правото на ищеца. При отрицателния установителен иск за собственик, след като ищецът изобщо отрича правото на собственост на ответника, ответникът трябва да изчерпи всички основания, по които може да се прояви правото му на собственост.

Може ли да се съедини установителен с осъдителен иск? Не, защото осъдителният иск поглъща в себе си фактите, свързани с установителния иск. 

Ако може да предявиш осъдителен иск (ревандикационен или негаторен) за защита на своето вещно право, можеш ли да предявиш установителен? Щом можеш да защитиш правото си по реда на осъдителен иск, не може да заведеш установителен, защото нямаш правен интерес. С ТР №8 на ОСГТКВКС съдът прие, че няма проблем, че е налице правен иск от предявяване на установителен иск за собственост и други вещни права и когато ищецът разполага с възможността да предяви осъдителен иск за същото време. 

Установителен иск може да има по чл. 14, ал. 4 ЗСПЗЗ. Това е установителен иск, свързан с реституцията на земеделски имоти. Когато по повод на един земеделски имот има претенция от две страни да им бъде реституиран този имот се приема, че става дума за наличие на спор за материално право, който съответно се решава от съда. Това е установителен иск със стеснено приложно поле, отнасящ се до реституцията на земеделски земи. В рамките на спора се установява със съдебно решение кому принадлежи правото. Административният орган трябва да възстанови земята на този, който е спечелил делото. 

`	`Вторият установителен иск е по чл. 53, ал. 2, изр. 2 ЗКИР. Идеята на тази разпоредба е сходна с тази на предната. Това е установителен иск със стеснено приложно поле. Касае случаите на допуснати непълноти и грешки в кадастрална карта и кадастрални регистри. Ако в процеса на изготвянето им се допуснат грешки и съществува спор между страните, то тогава по този спор трябва да има произнасяне на съд с установителен иск (ако няма спор, поправката се извършва по административен ред). 

Следващият установителен иск е иск за установяване на граници на недвижим имот по чл. 109а ЗС – actio finium regundorum. Този иск се води само при специфична ситуация, а именно там, където няма регулация на имотите (при регулираните имоти това става с ПУП). Това е иск със стесняващо се приложно поле.

Иск по чл. 79, ал. 3 ЗДС – иск за установяване, когато определен имот неправилно е актуван като държавен. Лицето, засегнато от подобно актуване може да предяви иска за да оспори констатациите по акта, който се ползва с формална доказателствена сила. Аналогичен иск имаме по чл. 64, ал. 2 ЗОбС.

Установителен иск във връзка с чл. 26, ал. 2 ЗЗД – да се установи нищожността на определена правна сделка, свързана с определени вещни права.

Специално искане по чл. 537, ал. 2, изр. 3 ГПК за отмяна на констативен нотариален акт. Реализирано е придобивно основание, но няма документ за него. Разликата между този акт и акта за придобиване на собственост чрез сделка е огромна. Нотариалният акт превръща акта за придобиване на собственост в основание за придобиване на право на собственост. Не става дума за самостоятелен вид иск, а за искане за премахване на въпросният вид конститутивен акт. Не може да се иска директна отмяна на конститутивен акт, трябва да се предяви положителен или отрицателен иск. Може ли да се предявява иск за отмяна на конститувен нотариален акт, ако той засяга интересите на трето лице? По този въпрос има ТР №3 на ОСГКВКС от 2012 г., който казва, че не може, защото става въпрос за сделка между две страни. Дори и да приемем, че продавачът е продал нещо, което не е негова собственост на купувачът, идва собственикът и моли да се отмени сделката. Отиваме към разпоредбата на чл. 21 ЗЗД, според който трети лица не могат да се намесват в договорните решения между договарящите. Недопустимо е да се иска от трето лице, неучаствало като страна по конститутивният акт да отмени този конститутивен акт. 

