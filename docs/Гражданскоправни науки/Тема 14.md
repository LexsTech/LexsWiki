---
title: Тема 14
---

# **Недействителност на сделките - понятие и видове. Нищожни сделки - понятие и основания. Привидни и прикрити сделки. Унищожаеми сделки - понятие и основания. Предявяване на недействителността. Имуществени последици**
## **Недействителност на сделките – понятие и видове**
### Понятие за недействителност и правна уредба на института.
Терминът недействителност на правните сделки може да бъде разглеждан с оглед на няколко негови значения, т.е. той е един многозначен термин: 

Най-напред терминът недействителност на сделките изразява един институт на ГП, чиято уредба поради липса на ГК се съдържа в правилата на чл. 26-35 ЗЗД, както и в редица други разпоредби, разпръснати в ЗЗД: чл. 40, 94, 113, 152, 170, 192, ал. 2, 209, 226 и др.; редица други разпоредби: чл. 42-44 ЗН, чл. 67 СК, чл. 130, ал. 4, изр. 1 СК и т.н. Чрез механизма на препращата норма на чл. 44 ЗЗД правилата относно недействителността на договорите се прилагат и спрямо едностранните правни сделки. Що се отнася до недействителността на сделките-решения на органи на ЮЛ, недействителността им се урежда със специални правни норми, които са разпръснати в различни нормативни актове: чл. 74 ТЗ (виж и ТР №1/2002 г. ОСГК ВКС), чл. 25, ал. 4 ЗЮЛНЦ, чл. 58 ЗК, чл. 39 ЗЖСК и др. При тези ГП сделки са налице някои специфични основания за недействителност, които не са присъщи на общия режим на недействителността на ГП сделки – например противоречие с устройствения акт е основание за атакуване на решението. Законодателството определя кратки преклузивни срокове за атакуване (между 7 и 14 дни) при решенията.

В отклонение от становището на проф. Павлова за института на недействителния брак проф. Матеева счита, че недействителността на брака е самостоятелен институт на семейното право поради обстоятелството, че бракът представлява отделен ЮФ, а не е договор по смисъла на чл. 8 ЗЗД. Бракът, както се дефинира в чл. 4 СК, не е сделка. Недействителността на брака се регламентира в чл. 44, т. 3 и чл. 46-48 СК. Недействителността на брачния договор има отделна уредба в СК в чл. 43 СК с препращане към основанията на ЗЗД. По-подробно виж стр. 201-204 от Матеева, Ек. Семейно право на Република България.

Като ГП институт недействителността на сделките урежда тези правни пороци (недостатъци) при сключването на сделката, които са основание за „инвалидизация“ на сделката като ЮФ на ГП, урежда предпоставките и реда за предявяване на недействителността и правните последици от нея, реда и условията за потвърждаване на недействителните сделки. Уредбата на недействителността на ГП сделки е дадена с императивни правни норми. Те са установени в обществен интерес, с тях се защитава действащият у нас правопорядък, откъдето следва, че основанията, редът за предявяване на недействителността, последиците са уредени на принципа numerus clausus. Недействителността на сделките не бива да бъде смесвана с недействителността на други правни актове по българското законодателство. Например недействителност на административни актове, недействителност на съдебни решения, на нотариални удостоверявания и пр. Недействителността на тези категории юридически актове се урежда с отделни правни норми (напр. чл. 270, ал. 1 и 2 и чл. 281, т. 1 ГПК; чл. 173, чл. 168, ал. 3, 128, ал. 1, т. 7, чл. 149, ал. 5 и др. АПК; чл. 576 ГПК). Тълкуването на тези разпоредби показва, че за всяка от тези категории юридически актове нашият закон установява отделна система от основания за недействителност, която не съвпада с основанията за недействителност на ГП сделки.

На второ място терминът недействителност на ГП сделки може да се разглежда като юридическа характеристика за състоянието на една сделка, при сключването на която са били допуснати определени правно значими пороци, вследствие на които сделката или не поражда изначално целените от страните правни последици, или ако все пак ги поражда, то същите могат да отпаднат с обратна сила или за в бъдеще, ако бъде релевиран порокът. От тази гледна точка да се каже, че една сделка е недействителна, означава, че й се дава правна квалификация.

Третото значение, в което употребяваме термина недействителност – разглежда се като най-тежката ГП санкция заради това, че сделката е била сключена по такъв начин или с такова съдържание, които противоречат на императивни правни норми или на правилата на морала. Като говорим за недействителност на сделките в този смисъл, разбираме вече санкционните правни последици от проявлението на един неправомерен ЮФ, какъвто е порокът при сключването на сделката. Порокът е издигнат в материалноправно основание за недействителност.

Съдържанието на правните последици от проявлението на този неправомерен ЮФ на този порок се изразяват именно в осуетяване на целените от страните правни последици или във възможност да се предизвика с едностранно волеизявление отпадане с обратна сила на породените от порочната сделка правни последици. От една страна, недействителността е призвана да санкционира сключването на сделки с порок, от друга страна – недействителността е предназначена да осигури правна защита за действащия порядък чрез несъвместими с него правни последици.
### Видове недействителност на сделките.
Недействителността на сделките е родово понятие, което включва два вида недействителност:  нищожност и унищожаемост на сделките. Налага се да се тълкуват разпоредбите, за да се определи дали законодателят (чл. 48, 94, 113, 209 и пр. ЗЗД) е използвал родовото понятие, или като синоним на нищожност. В посочените разпоредби се говори за недействителност, но се има предвид нищожност.

Различията между двата вида недействителност се търсят по линия на няколко разграничителни критерии:

**Степента на тежест и естеството на порока.**

С оглед на този критерий нищожността се явява ГП санкция за допускането на най-тежките и опасните за сигурността на гражданския оборот пороци на сделката. По тази причина нашият закон допуска всяко лице с правен интерес по всяко време да се позове на нищожността на една сделка. Нищожността се предявява безсрочно. Основанията за нищожност са 9 на брой и те са: противоречие на сделката с императивни правни норми, заобикаляне на императивни правни норми, противоречие с добрите нрави, сключване на договори върху неоткрити наследства, начална невъзможност на предмета на сделката, липса на воля/съгласие, липса на форма за действителност, липса на основание (кауза) – за каузалните сделки, сключване на привидна сделка.

Напротив, при унищожаемите сделки основание за унищожаемостта е наличието на порок в самото волеизявление на страната по сделката (чл. 27-33 ЗЗД). Недостатък, който може да се прояви:

недееспособност (чл. 27, предл. 1 ЗЗД);

нарушение на правилата относно сключване на сделката от законен представител, респективно при попечителско съдействие (чл. 27, предл. 2 ЗЗД);

- грешка (чл. 28 ЗЗД);

- измама (чл. 29 ЗЗД);

- заплашване (чл. 30 ЗЗД);

- с оглед на актуалната неспособност на едно дееспособно лице да разбира свойството и значението на постъпките си и да ги ръководи (чл. 31 ЗЗД);

- при сключване на сделка поради крайна нужда при явно неизгодни условия (чл. 33 ЗЗД).


Естеството и степента на обществена опасност на недостатъка е такова, че той опорочава само волята на съответната страна по сделката. От тази страна зависи дали да се съхранят правните последици, или те да отпаднат, най-често с обратна сила.

**С оглед пораждането на правни последици от сделката (целените от страните правни последици).**

Нищожните сделки не пораждат изначално правните последици, към които са насочени. Тук говорим за начална нищожност на сделката.

Унищожаемите сделки пораждат целените от страните правни последици от момента на тяхното сключване, но те могат да отпаднат, ако сделката бъде унищожена по съдебен ред с влязло в сила съдебно решение. Настъпването на този ефект зависи от волята на лицето, чиято воля е опорочена. За него възниква потестативно право за унищожаване на сделката и съдът с конститутивно съдебно решение предизвиква отпадането на правните последици с обратна сила.

**Начинът, по който настъпва недействителността.**

Нищожността на сделката се проявява по право (eo ipso). Всеки правен субект, който има интерес от това, може да се позове на нищожността на сделката и да черпи изгодни правни последици от този факт. В случай на правен спор нищожността се предявява с първоначален или насрещен отрицателен установителен иск по чл. 124, ал. 1, предложение 2 ГПК или с инцидентен установителен иск в рамките на висящо производство. Последният способ е възражението.

Напротив, унищожаването на сделката настъпва само въз основа на влязло в сила съдебно решение по уважен конститутивен иск (чл. 124, ал. 3 ГПК). Унищожаване може да се постигне с възражение срещу иск за изпълнение на задължение по унищожаемата сделка. Унищожаване не може да се иска извънсъдебно.

Докато всяко лице с правен интерес може да се позове на нищожността, то унищожаване може да иска само страната по сделката с опорочената воля. При спазване на законовите предпоставки (чл. 31, ал. 2 ЗЗД) унищожаване на сделката може да се поиска и от наследниците на лицето с опорочената воля. Само в изрично предвидени от закона случаи унищожаване може да се иска от трето лице – правото на поръчителя по чл. 142 ЗЗД да не изпълни задължението на длъжника. Кредиторите не могат по реда на косвения иск (чл. 134 ЗЗД) да искат унищожаване на сделка, сключена от техния длъжник, поради порок във волята заради обстоятелството, че предявяването на иска за унищожаване зависи от чисто личната преценка на длъжника.

**Персоналният кръг на лицата, които имат право да предявяват всеки от двата вида недействителност.**

Поради това, че нищожността настъпва заради наличието на най-тежките правни пороци, които са несъвместими с устоите на правопорядъка, на тази нищожност на сделката може да се позовава всяко лице, което има правен интерес (дори и да не е страна по сделката). Лице с правен интерес е това лице, което ако не предяви недействителност по конкретната сделка, за него биха настъпили неблагоприятни правни последици (може да е кредитор, трето лице, наследник и т.н.).

Легитимацията по искове за унищожаване на сделката е ограничена. Унищожаване на сделката може да иска по начало само страната, в чийто интерес законът допуска унищожаемостта, а това е страната с опорочената воля (чл. 32, ал. 1 ЗЗД).

Нищожността по българското законодателство може да бъде прогласена ex officio (служебно, по инициатива на съда). Това е възможно да стане в мотивите на съдебното решение по повод на правен спор, произтичащ от нищожната сделка. Съдът по своя инициатива не може да унищожи една сделка, ако не е сезиран с иск на правоимащата страна, респективно на нейн универсален правоприемник.

**Наличие или отсъствие на установен от закона срок за предявяване по исков ред на всеки от двата вида недействителност.**

Установителният иск за нищожност на сделката може да се предявява безсрочно – не е установен нито преклузивен, нито давностен срок. Всеки, който има правен интерес, може по всяко време да предяви иск.

Възможността за предявяване на конститутивен иск за унищожаване на една сделка е ограничена винаги във времето с давностен срок (чл. 32, ал. 2 ЗЗД предвижда, че унищожение на сделката може да се иска в тригодишен давностен срок). Давността започва да тече: 1. от деня, в който правоимащото лице е навършило пълнолетие (при унищожаемост по чл. 27, ал. 1, предложение 1 ЗЗД); 2. от деня, в който запрещението е било вдигнато (по чл. 27, ал. 1, предложение 1 ЗЗД); 3. от деня, в който грешката или измамата са били открити (по чл. 28, респективно чл. 29 ЗЗД); 4. от деня, в който заплашването на лицето е било преустановено (по чл. 30 ЗЗД); 5. във всички останали случаи давностният срок започва да тече от деня на сключване на договора (чл. 14, ал. 1 ЗЗД).

Специален едногодишен давностен срок е предвиден само за унищожаване на сделката, сключена поради крайна нужда при явно неизгодни условия. Съгласно чл. 33, ал. 2 ЗЗД този давностен срок започва да тече от датата на сключване на унищожаемия договор.

Когато унищожаемостта се предявява не по исков ред (с първоначален или насрещен конститутивен иск), а с възражение, тригодишният давностен срок по чл. 32, ал. 2, съответно едногодишният по чл. 33, ал. 2 ЗЗД, не намират приложение. Възражението е само процесуално средство за отблъскване на една претенция, произтичаща от една унищожаема сделка. То може да бъде направено само от ответник по иск за изпълнение на задължение по унищожаем договор. Съгласно чл. 32, ал. 2 унищожението може да бъде поискано и чрез възражение и след като давностният срок е изтекъл.

**Персонално действие на двата вида недействителност – кому може да бъде противопоставена недействителността на сделките.**

Нищожността може да бъде противопоставена на всяко лице (erga omnes), независимо дали е страна по сделката. Унищожаемостта на сделката може да бъде противопоставена само по отношение на страната по сделката или нейн универсален правоприемник – унищожаемостта има само относително действие (рамката е в чл. 21, ал. 1 ЗЗД).

**Разликата в режима на двата вида недействителни сделки се проявява и в начина, по който отпада действието на порочната сделка.**

Докато нищожността проявява действието си още от момента на сключване на сделката, то при унищожаването сделката поражда целените правни последици, но с влизане в сила на съдебното решение за унищожаването й тези правни последици отпадат с обратна сила. Изключение от това представлява сделката, сключена при крайна нужда – съдът унищожава сделката за в бъдеще.

**Линията на възможността за тяхното саниране (заздравяване).**

По начало нищожните сделки не могат да бъдат заздравявани. Под заздравяване на сделката се разбира отстраняване на порока и превръщане на сделката в действителна. Нищожността по начало може да бъде санирана само със закон, с правна норма, която валидира нищожната сделка, като й дава нова правна оценка и с обратна сила я признава за действителна.

По волята на страните по нищожната сделка заздравяване може да настъпи само ако това се допуска с изрична правна норма, и то при предпоставките, посочени в нея. Пример в това отношение е чл. 42, ал. 2 ЗЗД относно сделки, сключени без представителна власт. Тази хипотеза се означава като висяща нищожност.

Напротив, унищожаемите сделки могат да бъдат заздравени чрез потвърждаване (аргумент от чл. 35 ЗЗД). По същността си потвърждаването на унищожаема сделка представлява на свой ред едностранна правна сделка на страната, чиято воля е била опорочена. Тази едностранна правна сделка изразява волята на това лице да се запази действието на унищожаемата сделка. Волеизявлението на правоимащото лице има правопогасяващо действие по отношение на потестативното право на това лице да иска от съда унищожаването на порочната сделка. По същността си правото на потвърждаване на унищожаема сделка представлява едно непритезателно субективно право, което предпоставя съществуването на потестативното право да се иска унищожаване на сделката. Правото да се потвърди унищожаема сделка може да бъде упражнено най-късно до влизане в сила на съдебното решение за нейното унищожаване.

Чл. 35 ЗЗД урежда два способа за потвърждаване на унищожаема сделка – изрично и с конклудентни действия. Изричното потвърждаване представлява едностранна правна сделка, която се характеризира с нормативно установен субектен състав (кой може да я извърши), с нормативно установено съдържание и нормативно установена форма. Волеизявлението за потвърждаване на унищожаема сделка може да изхожда по начало само от страната, която може да предявява унищожаемостта, респективно от нейните правоприемници. Необходим и съществен елемент от съдържанието на сделката по изричното й потвърждаване е да се посочи основанието за унищожаемостта. Законът установява писмена форма за действителност на сделката по изрично потвърждаване.

Освен изрично, потвърждаването може да се извърши и с конклудентни действия. Според чл. 35, ал. 2 ЗЗД потвърждаване на унищожаема сделка съставлява и доброволното изпълнение на задължение по тази сделка от страна на лицето, което има право да иска унищожаването й. За да настъпи саниращият ефект на потвърждаването, трябва да се установи от обстоятелствата, че потвърждаващият е знаел основанието за унищожаемостта.

Единствената хипотеза, в която българският закон не допуска потвърждаване на унищожаема сделка, е крайната нужда по чл. 33 ЗЗД (виж чл. 35, ал. 3 ЗЗД). В тези случаи заздравяването на унищожаемата сделка може да се постигне по един-единствен начин – да се отстрани нееквивалентността в двете насрещни престации (да отпаднат явно неизгодните условия, при които сделката поради крайна нужда е била сключена), т.е. засегнатата страна има иск за стойностно изравняване. Отстраняването на нееквивалентността при сделки, сключени поради крайна нужда, не е разновидност на потвърждаване на унищожаема сделка според проф. Матеева, а всъщност това отстраняване представлява отделен ЮФ, който води до отпадане на потестативното право за унищожаване. Правните последици от потвърждаването на унищожаема сделка по реда на чл. 35 ЗЗД се изразяват в отпадане на потестативното право да се иска унищожаване на сделката. Сделката става неатакуема, действителна и породените вече от нея правни последици се стабилизират.

Хипотезите на потвърждаване на унищожаема сделка, респективно хипотезата на висящата нищожност по чл. 42, ал. 2 ЗЗД, не бива да бъдат смесвани с фигурата на конверсията при нищожните сделки. В резултат от потвърждаването на една унищожаема сделка тя става действителна и правните й последици стават окончателни. Това са същите правни последици, които са възникнали от унищожаемата сделка и са могли да отпаднат с обратна сила, ако сделката е била унищожена с обратна сила. При конверсията на нищожните сделки не е така. При конверсията на нищожни сделки към една нищожна сделка се привързват правни последици на друга сделка, чиито ФС и съдържание са запълнени с действителните елементи на нищожната сделка.

Виж например чл. 570 ГПК относно местната компетентност на нотариуса. Нищожният поради липса на нотариален акт договор за покупко-продажба на недвижим имот поражда последиците на един действителен предварителен договор за продажба по чл. 19, ал. 1 ЗЗД. Според някои автори конверсията на нищожна сделка в друг предварителен договор се основава само на презумптивната воля на страните. Според други автори на страните не бива да се натрапва този правен резултат, ако те не изявят изрична воля за конвертирането на нищожната сделка в друга действителна сделка. Страните трябва да се съгласят допълнително. Проф. Матеева смята, че ако се възприеме втората теза, това означава на практика сключване на нов договор и тук отпада същинският проблем за конверсията.

Неяснотите около същността и предпоставките на конверсията се дължат на обстоятелството, че нашето действащо законодателство не съдържа обща уредба на конверсията на нищожните сделки. Конверсията е била уредена най-напред в отменения Закон за гражданското съдопроизводство. Действащото ни законодателство употребява термина конверсия само в чл. 188 ГПК, където урежда фигурата на конверсия на официален писмен документ. Извън тази разпоредба действащото ни законодателство урежда по същество явлението конверсия само в норми, посветени на частни хипотези. Чл. 17, ал. 2 ЗН е друг пример. В някои случаи ефект на законна конверсия може да настъпи и когато нищожността засяга части от съдържанието на сделката и може да се предположи, че сделката би била сключена и без тези части (частична нищожност на сделката по чл. 26, ал. 4 ЗЗД) – например чл. 209 ЗЗД във връзка с чл. 183 и следв. ЗЗД.
### Предявяване на недействителността на смесени ФС, от които се пораждат ГП последици.
По начало недействителността на всеки от елементите на един смесен ФС се преценява самостоятелно в съответствие с отрасловата правна уредба, на която той е подчинен. При спор за материално ГП гражданският съд ще може да се произнесе в рамките на косвения съдебен контрол за законосъобразност на административен акт само относно нищожността на административния акт, явяващ се елемент от процесния ФС. Ако обаче актът е оспорим, гражданският съд не е компетентен да го отменя. Това може да бъде сторено само по правилата на АПК. Когато в този смесен ФС ГП елемент е недействителен, тогава неговата недействителност осуетява настъпването на правните последици на целия ФС.
### Отграничение на недействителността
Недействителността на сделките не бива да се смесва с хипотезите на незавършен ФС на сделката. При незавършен ФС на сделката липсата на целените от страните правни последици се дължи на това, че все още не са се осъществили всички елементи от ФС на сделката. Тези елементи от ФС на сделката могат да бъдат довършени по всяко време и при това положение сделката автоматично ще породи целените й правни последици. Докато недействителността на сделката е неправомерен ЮФ, то незавършеният ФС на сделката не е неправомерен ЮФ, защото стои открита възможността да се довърши този ФС. Например чл. 250, ал. 1 ЗЗД (договор за влог, при който не е предадена вещта). Последният следва да се отграничи от чл. 42, ал. 2 ЗЗД – потвърждаване на договор, сключен от лице без представителна власт.

При сделка в състояние на висящност ФС на сделката вече се е осъществил, но не са се осъществили условията на правото, поради което не могат да настъпят и целените от страните правни последици. В тези случаи сме изправени пред фигурата на правно очакване. Това не е хипотеза на висяща нищожност.

В по-старата ни доктрина случаите на относителна недействителност се разглеждат като разновидност на института на недействителните сделки. Съвременната доктрина с основание счита, че сме изправени пред различни правни явления. Относителната недействителност не може да се разглежда като видово явление в рамките на родовото понятие недействителност. Примери за относителна недействителност се съдържат в чл. 76 ЗН, т. 1 от ТР №1/2004 ОС ВКС, чл. 135 ЗЗД, чл. 24, ал. 4 СК, чл. 452, ал. 1 и 2 и чл. 453 ГПК и др. Хипотезите, уредени в посочените разпоредби, са разнородни и на тяхна база е трудно да се правят обобщения. Общото все пак е, че във всички случаи на относителна недействителност сделката сама по себе си е действителна, тъй като не страда от правен порок, обосноваващ нищожност или унищожаемост. Сделката поражда целените от страните правни последици, но тези правни последици не могат да бъдат противопоставени на определени трети лица, тъй като засягат неблагоприятно техни правно защитени интереси – били в качеството на кредитори на страната, били в качеството на взискатели, на сънаследници, съпрузи и т.н. Въпросните трети лица, спрямо които сделката е недействителна, могат по силата на закона да черпят правни последици отпреди сключването на сделката, т.е. да считат за себе си, че такава сделка не е сключвана (сделката не може да им бъде противопоставена). Спрямо страните по сделката, както и спрямо всички останали правни субекти, в чиято полза не е призната относителната недействителност, сделката е напълно действителна и поражда целените правни последици. Относителната недействителност като правна фигура намира приложение главно в хипотези, при които сделката произвежда транслативен (вещноправен) ефект.

Недействителността на сделките трябва да се отграничава от развалянето, отмяната, прекратяването на един договор. Предявяването на недействителността на сделката и специално нейното унищожаване трябва да се отграничава от развалянето на двустранни договори поради неизпълнение (чл. 87-88 ЗЗД), от случаите на отмяна на договор (чл. 227 ЗЗД), от случаите на прекратяване на един договор по съдебен ред (например прекратявяне на договора поради стопанска непоносимост на изпълнението по чл. 307 ТЗ). Общото в съпоставяните хипотези е, че ефектът на унищожаването на договор, на развалянето, на отмяната и прекратяването се постигат в резултат от упражняване на едно потестативно право на правоимащата страна по договора. Другият общ момент е, че по право последиците от сделката отпадат с обратна сила (но има и изключения). Основната разлика се състои в това, че порокът, даващ основание за унищожаване на сделката, трябва да е съществувал при самото сключване на сделката. Само тогава той е правнорелевантен. Напротив, в хипотезите на разваляне, отмяна, прекратяване на договор, ЮФ, от който възниква потестативното право на едната страна да иска прекратяването, отмяната, развалянето на договора, се поражда впоследствие (след сключване на договора). На разваляне, прекратяване, отмяна подлежат само ненищожни договори. Няма пречка за разваляне, отмяна, прекратявване на един унищожаем договор.

Недействителността на сделката следва да се отличава от случаите, при които прехвърлителна сделка не може да произведе целения транслативен ефект поради това, че праводателят (продавач, заменител и т.н.) не е собственик на вещта. Продажбата на чужда вещ е напълно действителна, проблемът е, че продавачът не може да изпълни основното си облигационно задължение да прехвърли собствеността на продадената вещ. Нашият закон урежда един-единствен случай, при който сделката е нищожна поради това, че праводателят не е собственик (хипотезата на дарение на чужда вещ – чл. 226, ал. 2 ЗЗД).
## **Нищожност на сделките – понятие и основания**
### Основания за Нищожност на сделките по чл. 26, ал. 1 ЗЗД. Общи бележки.
Под основание за нищожност на сделката разбираме уреден с императивна правна норма ЮФ с правопепятстващо действие, чието проявление в правната действителност е пречка за настъпване на целените от страните правни последици. 

Разпоредбата на чл. 26, ал. 1, изр. първо ЗЗД посочва четири основания за нищожност на ГП сделки, от които първите три (противоречие със закона, заобикалянето на закона и противоречието с добрите нрави) могат да се определят като общи основания – те ще се прилагат само при липса на друго специално основание за нищожност на сделката. Тези три основания ще се прилагат само субсидиарно, доколкото не липсва друго основание за недействителност. 

Четвъртото основание за нищожност по чл. 26, ал. 1 ЗЗД, а именно сключване на сделка върху неоткрито наследство, е специално основание – то се разглежда при определени съвкупности от права, при които прехвърлителят очаква да придобие по наследство от още жив наследодател. 

Конкуренция на основания: Ако при един и същи договор са налице едновременно две или повече основания за нищожност, те не се изключват взаимно. От всяко от основанията настъпват самостоятелни правни последици на нищожността, което значи, че всяко от няколкото едновременно налични основания за нищожност може да се предявява с отделен иск или с отделно възражение. Няма пречка обаче да бъдат комулирани.

Противоречие със закона (чл. 26, ал. 1 ЗЗД). Нищожни са договорите, които противоречат на закона. Има се предвид не само закон във формален смисъл по чл. 3 ЗНА, а всяка императивна правна норма, независимо от вида и юридическата сила на правния източник, от който произхожда. Нашият закон има предвид не само противоречие с норма на ГП, но и противоречие с норма от всеки друг правен отрасъл. В доктрината се приема, че нищожност може да настъпи и при противоречие на сделката с общ правен принцип. 

Когато специална правна норма предвижда нищожност на сделката на конкретно основание, тази норма като специална измества от приложение общата норма на чл. 26, ал. 1, предл. първо ЗЗД. Например чл. 75, ал. 2 ЗН – нищожен е договорът за делба, ако в него не участват всички наследници. Тази норма е специална. По същия начин чл. 147, 149 СК, чл. 226, ал. 2 ЗЗД, чл. 152 ЗЗД и т.н. 

Противоречието на закона засяга най-често съдържанието на сделката. Нищожност на сделката като цяло настъпва, когато същественото съдържание на сделката противоречи на императивна правна норма. Когато противоречието със закона засяга само отделна клауза от несъщественото съдържание на договора, ще настъпят правните последици на частичната нищожност по чл. 26, ал. 4 ЗЗД. 

ФС на противоречието на сделката със закона е изцяло обективен – без значение за настъпване на нищожността е дали страните са знаели, дали са  съзнавали, че сключват сделка в противоречие със закона. Вината е ирелевантна за последиците от нищожността. Противоречието със закона се преценява с оглед на   състоянието на законодателството към момента на сключването на сделката. 

**Заобикаляне на закона по чл. 26, ал. 1 ЗЗД.**

Не бива да с смесва с разширително тълкуване на изрична забранителна норма. Изричните забрани са изключение, те се тълкуват само стеснително, не разширителна и по аналогия. Заобикалянето на закона представлява самостоятелно основание за нищожност на сделката. Заобикаляне на закона е налице, когато страните искат да постигнат един забранен от закона правен резултат чрез изрично незабранени една или повече сделки. Страните в случая се стремят да постигнат забранен от закона правен ефект. Видът на сключената сделка и нейното съдържание не противоречат на закона, но правните последици, към които сделката е насочена, са забранени. Заобикалянето на закона има субективен състав за разлика от противоречието със закона. Страните трябва да са съзнавали, че чрез сключването на сделката се стремят към постигане на една забранена от закона цел с позволени правни средства. То трябва да се докаже, понеже не съществува оборима презумпция. Нужно е това съзнаване да е съществувало и у двете страни по сделката. Ако само една от тях е целяла неправомерния правен резултат, сделката ще се окаже унищожаема поради измама. 

Пример за заобикаляне на закона: за да се заобиколи например чл. 185 ЗЗД, страните уговарят, че едната страна по сделката ще прехвърли недвижимия имот на далечен роднина на съдията, след което той по общия ред ще прехвърли имота на съдията.

**Противоречие с добрите нрави.**

Става дума за противоречие с морални норми, които законът въздига като критерий за оценка на ГП сделки. Нарушаването на правилата на добрите нрави се равнопоставя с нарушаването на императивни правни норми – чл.26, ал.1  ЗЗД. Под противоречие с добрите нрави се има предвид сделки, сключени в противоречие с нравствените критерии и норми в обществото (понятия за почтено и непочтено, добро и зло, справедливо и несправедливо и т.н.). Самите правила на добрите нрави не са неизменни. Обществото се ръководи от етични правила и ценности, с които оценява поведението на субектите. Противоречието с добрите нрави се урежда като отделно основание за нищожност, но много рядко се проявява самостоятелно в съдебната практика. Самостоятелното значение на добрите нрави се изразява в чл. 42, б. „в“ ЗН относно основанията за нищожност на завещанието. 

Пример за противоречие с добрите нрави: споразумение между разведени съпрузи, при което съпругът обещава на жена си да не претендира родителски права по отношение на ненавършилите пълнолетие деца от брака, ако получи недвижим имот или пари. Много чест пример в чуждата съдебна практика за противоречие с добрите нрави е договорът за сурогатно майчинство - чл.60 СК. Уговорка между спортисти да бъде причинена травма на фаворита на съответното състезание. Кандидати за осиновители уговарят майката и бащата да дадът съгласие да се осинови детето срещу заплащане на съответна сума. – чл. 89, ал.6 СК   

Най-често обаче противоречието с добрите нрави се проявява съвместно с друго основание за нищожност (например с противоречието със закона). При противоречие със закона може да се засегне типът сделка, докато при противоречие с добрите нрави се засяга най-често съдържанието на сделката (чл. 89, ал. 1, т. 2 СК). Противоречието с добрите нрави може да засегне и начина на сключване на самата сделка – примери в ЗЗК, раздел „Нелоялни търговски практики“. Съставът на това основание е изцяло обективен, което значи, че законът не изисква страните да осъзнават противоморалността на сделката. Последиците настъпват автоматично.

**Сделки върху неоткрити наследства**

Според чл. 26, ал. 1 in finne ЗЗД под сделки върху неоткрити наследства се имат предвид договори, които имат за обект очаквани бъдещи наследствени права, които прехвърлителят би получил при смъртта на все още живия наследодател. При тълкуване на чл.26, ал 1 in finne – се стига да извода, че законодателя разглежда сделките върху неоткрити наследства като разновидност на противоречието на морала. Понятието неоткрито наследство се изяснява в светлината на чл. 1 ЗН. До настъпването на смъртта на наследодателя наследството не е открито и лицата са само потенциални бъдещи наследници – имат правно очакване, но не възникнало субективно право (чл. 48 ЗН). Законът забранява всякакви сделки на разпореждане или управление с бъдеща наследствена маса или нейни отделни части. Нищожен ще е също предварителен договор за прехвърляне на права от неоткрито наследство. Не сме изправени пред сделка върху неоткрито наследство в хипотезата на делба (чл. 77-80 ЗН), извършена от наследодателя приживе – наследодателя извършва актове на разпореждане с права, чиито титуляр е той.  В момента ЕК е подготвила проект за регламент относно компетентостта и приложимостта на ЕП в областта на наследяването – общи образци за наследник. Нищожни са и едностранни сделки с неоткрито наследство (Пример: приемане или отказ от наследство). 

При делбата дарение имаме едно дарение в полза на потенциалните наследници, което е неделимо в своята цялост – това ефекта на антиципирана делба. Делба завещание  - оставя на наследниците си определен актив – може да включват и бъдещи имоти стига да ги придобие до датата на смъртта.

Понятието сделки върху неоткрито наследство трябва да се различава от сделките, чието правно действие по волята на страните възниква след откриване на наследството. Сделки с отлагателен срок и се свързва с момента на смъртта. 

Нищожността в/у СНН се свързва с действието на сделката в/у това наследство още преди да е открито. Те могат да засягат самото право на наследяване. Статия „Съвременно право кн. 6 1999г.“
### Основания за нищожност по чл. 26, ал. 2 ЗЗД. Общи бележки.
Общото при тази втора група основания за нищожност е, че страните са направили волеизявления за сключване на сделката, приключили са ФС по сключване на сделката но по такъв начин, че липсва някой от главните елементи от ФС на сделката, посочени в чл. 26, ал. 2 ЗЗД. Сделката не може да произведе целеното от страните правно действие, защото нещо не й достига, липсва. Разликата от положението на незавършения ФС е, че в хипотезата на чл. 26, ал. 2 процесът по сключване на сделката е приключил.

При съпоставка на неопределен предмет и невъзможен предмет 

- При неопределен предмет – състава е незавършен

- При невъзможния предмет  - изначална нищожност.


**Невъзможен предмет**

Трябва да се прави отчетлива разлика между неопределен и невъзможен предмет – при неопределения предмет има незавършен ФС, при невъзможния сме изправени пред начална нищожност на сделката. Чл. 26, ал. 2, предл. първо ЗЗД повелява, че нищожен ще е договорът, който има невъзможен предмет. Предметът е елемент от правоотношението, а не от ФС на сделката. Под предмет се разбира не само обектът на правоотношението, но и съдържанието на дължимата престация. Невъзможният предмет не бива да се смесва с непозволения от закона предмет ( Пример: непозволен от закона предмет е учредяване на право на строеж след като сградата, за която е направена сделката е в груб строеж – 181, ал.1 ЗУТ). Ако предметът е непозволен от закона, сделката ще е нищожна поради противоречие със закона. Невъзможният предмет е неосъществим поради поради субективни или обективни пречки, а самата невъзможност е фактическа или правна. 

- Пример за правна невъзможност е прехвърлянето на вещ, която е извън гражданския оборот. 

- Пример за фактическа невъзможност: когато една незаместима вещ се окаже погинала към момента на сключване на договора.


В подкрепа на чл. 26, ал. 2, предл. първо ЗЗД е чл. 184, ал. 1 ЗЗД. Невъзможността на предмета трябва да е начална. Ако тя е последваща, в тези случаи договорът е действителен, но има възможност за развалянето му по чл. 89 и 184, ал. 1 ЗЗД, но не е нищожен. Невъзможността може да е пълна или частична.При частичната невъзможност -  сделката  е действителна, но може да бъде развалена от кредитора. ФС на това основание е напълно обективен. Без значение е и кои е причинил невъзможността. Ако някоя от страните е действала недобросъвестно и виновно е причинила погиване на вещта, може да се търсят обезщетения по чл. 12 ЗЗД.

**Липса на воля или съгласие**

Говори се за липса на воля при едностранните сделки, съответно липса на съгласие при договорите. И при двата случая става дума за съзнавано разминаване между външно обективирано волеизявление на страната и нейната вътрешна воля и намерение за обвързване с юридически задължения по сделката. Ако това разминаване е несъзнателно, ще сме изправени пред грешка (чл. 28 ЗЗД), т.е. договорът ще е унищожаем, а не нищожен.

Съществуват различни случаи на липса на воля/съгласие:

Несериозно волеизявление – казаното на шега и казаното като учебен пример. В тези случаи волеизявлението е направено по начин и при обстоятелства, при които се изключва възможността то да е сериозно.

Когато двете насрещни волеизявления на прехвърлител и приобретател не съвпадат по съдържание и не се отнасят до един и същи предмет. Възможно е да дойде оттам, че страните влагат различен смисъл в една и съща дума – хипотезата е гранична, тъй като е трудно да се отграничи от хипотезата на грешка.

Сключване на сделка при насилие върху правещия волеизявлението – за физическо насилие. Тази хипотеза не бива да се бърка със заплашването  по чл. 30 ЗЗД или принуда (чл.46, т.2 СК): лицето прави волеизявление, но под внушен основателен страх от бъдещи действия.

Мислената уговорка – тя ще доведе до хипотеза на нищожност, щом е била изявена от лицето, правещо волеизявлението за сключване на сделката, била е заявена на адресата и е пристигнала до него най-късно с волеизявлението за сключването на сделката. Ако тя не бъде доведена до знанието на насрещната страна, сделката е напълно действителна. Може да намери приложение  и при адресираните едностранни сделки.

Сключването на сделка от напълно недееспособно лице (малолетен или напълно запретен). Чл. 27 ЗЗД обявява сделки, сключени от недееспособни, за унищожаеми, но тази разпоредба трябва да се тълкува стеснително, корективно – има се предвид частично дееспособни, които са сключили сделката без попечителско съдействие.

**Липса на форма**

Липсата на форма е основание за нищожност на сделките, когато те са формални (когато се изисква да бъдат сключени в определена форма). Това основание не се отнася до формата на доказване и формата на противопоставимост. Липсата на форма изразява липса на елемент от ФС. Ако не е изпълнена предписаната от закона форма, нищожен ще е договорът за поръчителство (чл. 138, ал. 1 ЗЗД), договорът за продажба на наследство по чл. 212 ЗЗД, договор за продажба на недвижими имоти (чл. 18 ЗЗД). За едностранните формални правни сделки възможните хипотези на нищожност са: чл. 37 ЗЗД, чл. 42, б. „б“ ЗН, изричното приемане и отказ от наследство (чл. 34 и 52 ЗН), отказ от право на собственост (чл. 100 ЗС), чл. 64-65 СК за припознаването на дете и др. Нищожността в горните хипотези може да се дължи било в неизвършване на самото волеизявление в предписаната от закона форма, било в нищожността на самото нотариално удостоверяване (на основание от чл. 576 ГПК). 

- Не извършено в предвидената от закона форма

- Има порок при създаването на формата. – учредяване на ипотека, като НА е създаден от помощник нотариус. 


**Липса на основание при каузалните сделки.**

Липсата на основание води до нищожност само при каузалните сделки. Нищожност поради липса на основание ще е налице, когато основанието не може да се извлече от съдържанието на сделката чрез тълкуването й по чл. 20 ЗЗД. За да се облекчи доказването на основанието, чл. 26, ал. 2, изр. 2 ЗЗД установява оборима презумпция за наличие на основание. Действието на тази оборима презумпция се урежда по правилата на чл. 154 ГПК.
## **Привидни и прикрити сделки**
Законът обявява симулативните сделки за нищожни (чл. 26, ал. 2 ЗЗД). 

Външнoтo волеизявление на страните не съответства на действителната им  вътрешна воля. Страните съзнават несъответствието между външно обективираната тяхна воля и вътрешното им желание и са се споразумели относно ненастъпване на типичното правно действие на сделката, която сключват. 

Главното приложно поле на привидните сделки е при договорите. Фигурата на привидните сделки обаче е възможна и при едностранните сделки, които са от категорията на адресираните сделки. Типичен пример за такава е упълномощаването. 

Привидната сделка следва да бъде отграничавана от волеизявленията с мислена уговорка. Тя няма правно действие, ако не бъде съобщена на другата страна по сделката и не достигне до нея най-късно с предложението. Сделка, сключена при невербализирана мислена уговорка, е напълно действителна, поражда обвързващо действие за страните. 

На следващо място привидната сделка трябва да бъде отграничавана и от фидуциарните сделки. Фидуциарната сделка е действителна, докато привидната е ex lege нищожна. При фидуциарните сделки страните се споразумяват, че прехвърлителят прехвърля на приобретателя едно свое имуществено право, а той поема задължение към прехвърлителя в един по-късен момент да му прехвърли обратно това имуществено право. Прехвърлителят по фидуциарната сделка се нарича фидуциант, приобретателят се нарича фидуциар. Спрямо третите лица, които не знаят действителното правно положение, фидуциарът е собственик на имота, следователно може да се разпорежда с прехвърленото му вещно и имуществено право, но във вътрешните отношения между фидуцианта и фидуциара това лице има право само да управлява едно чуждо право, защото в по-късен момент трябва да го прехвърли на фидуцианта. В англо-американското право тази сделка стои най-близко до института на тръста (trust-trustee-beneficiary). У нас за разлика от привидните сделки фидуциарните са напълно действителни. Спецификата при фидуциарните сделки е само, че страните уговарят тези правни последици да са ограничени във времето, след което с нова прехвърлителна сделка тези последици ще отпаднат. Поради подобието между фидуциарните и привидните сделки в нашата по-стара ГП доктрина е поддържано неправилното схващане, че фидуциарните сделки са симулативни (Л. Диков). За разлика от привидните сделки при фидуциарните сделки страните наистина желаят настъпването на правните последици на сделката, но само временно и условно. В ЗЗД липсват общи правила относно фидуциарните сделки. Днешното законодателство урежда такива сделки: чл. 2, ал. 3 Закона за договорите за финансово обезпечение (относно договора за финансово обезпечение – ценна книга или вземане в полза на обезпеченото лице, с цел да се обезпечи едно финансово обезпечение) целта на страните е не да направят обезпеченото лице собственик, а само то да бъде обезпечено, временно прехвърляйки активите, които ще бъдат върнати на прехвърлителя, когато си погаси задължението. С изрична разпоредба чл. 16 от ЗДФО се изключва приложението на чл. 152 ЗЗД. Ако длъжникът не си изпълни задължението, обезпеченото лице ще стане пълноправен собственик.
### Разкриване на привидността
Привидната сделка е нищожна по право (eo ipso), без да необходимо съдът да прогласява нищожността. Всяко лице с правен интерес в случай на спор може да предяви безсрочно установителен иск за установяването на нищожността на привидната сделка с правно основание чл. 124, ал. 1, предложение 2 ГПК във връзка с чл. 26, ал. 2, изр. 1 ЗЗД. Ако процесната симулативната сделка е подлежала на вписване при спазване на правилата на чл. 112а ЗС, то и исковата молба за разкриване на привидността задължително ще подлежи на вписване (чл.114, б. „а“ЗС).

Тъй като страните по симулативната сделка се уговарят привидно да създават правно положение, което всъщност те не желаят, което не отговаря на действителното правно положение между страните за да си опазят интереса, трябва да изразят уговорката си за привидния характер на сделката в отделен писмен документ, наречен обратно писмо – задължителна писмена форма, независимо от формата на сделката. Смисълът на това обратно писмо е да направи възможно доказването на симулативния характер на сделката с помощта на свидетели (чл. 164, ал.1 ,т.2 във вр. 165, ал.2 ГПК). Ако има такова начало на писмено доказателство, тогава съдът ще допусне и свидетели, които да подкрепят твърденията. Обратното писмо трябва да е в писмена форма, независимо от формата на сделката. Изискването за съставяне на обратно писмо е мярка срещу евентуалния опит на страна по една сама по себе си действителна сделка да злоупотреби с правото си да предяви установителен иск за разкриване на привидна сделка. С оглед на чл. 164 ГПК съдът няма основание да допусне свидетелски показания, ако насрещната страна се противопостави. Ако обаче има обратно писмо, изходящо от нея, съдът ще изслуша свидетелски показания. Процесуалното значение на обратното писмо се регламентира в чл. 165, ал. 2 ГПК.
### Действие на привидната сделка
Тъй като разпоредбата на чл. 26, ал. 2 ЗЗД обявява привидната сделка за абсолютно нищожна, очевидно симулативният приобретател не придобива никакви права по нея и следователно не би могъл да прехвърля каквито и е да права по тази сделка. В интерес на сигурността на оборота чл. 17, ал. 2 ЗЗД предвижда, че правата, които третите лица са придобили добросъвестно от приобретателя по привидната сделка, се запазват, освен ако сделката има за предмет вещни права върху недвижими имоти, придобити след вписването на исковата молба за установяване на привидността на сделката по чл. 114, б. „а“ ЗС. В тези случаи третото лице, ако е добросъвестно (ако не е знаело, че придобива от несобственик), придобива тези права по първичен начин. Под понятието трето лице тук се разбира обаче само частен правоприемник на приобретателя по привидната сделка. В хипотезата на чл. 17, ал. 2 ЗЗД симулативният прехвърлител ще загуби своето право, защото третото лице го придобива по първичен способ и на практика това, което може да иска той, е само обезщетение за вредите, които е претърпял от това, че симулативният приобретател не си е изпълнил уговорката за привидността, че не изпълнил pactum de non cеdendo – договор за непрехвърлимост. Продължавайки логиката на чл. 17, ал. 2 ЗЗД, разпоредбата на чл. 17, ал. 3 ЗЗД защитава интереса на добросъвестните кредитори на симулативния приобретател, като им позволява да насочат принудително изпълнение върху правата, придобити от длъжника, когато тези кредитори са наложили запор или възбрана върху предмета, до който се отнася симулативната сделка. За да могат да се защитят кредиторите на привидния праводател, трябва да докажат хипотезата на чл. 134 ЗЗД   

Чл. 78, ал 1 ЗС като първичен придобивен способ се  прилага само по отношение на движими вещи и ценни книги, докато чл. 17 ЗЗД – за всякакви вещи. 2. чл 78, ал 1 изиска лицето да е владелец, докато по 17 ЗЗД владението може да е в прехвърлителят. 3. чл. 78 изисква възмезност на придобивното основание, което е годно да направи владелеца собсвтеник. Общото, което ги сплотява е че праводателя не е собственик и се изисква третото лице да е добросъвестно.
### Видове симулация
Налице са два вида симулация: абсолютна и относителна. Понятието абсолютна симулация е доктринално. То изразява сключването на една привидна сделка в случаите, при които страните не желаят действителното настъпване на правните последици, а целят да създадат само една външна привидност. Когато обаче прикрият една сделка, чиито последици действително желаят, с една привидна сделка, чието действие те не желаят, фигурата се нарича относителна симулация и е регламентирана в чл. 17, ал. 1 ЗЗД. Най-често в практиката договор за дарение се прикрива с договор за продажба или договор за прехвърляне на имот срещу задължение за издръжка и гледане с цел след смъртта на прехвърлителя да не може неговите наследници със запазена част да искат намаление на направеното дарение по реда на чл. 30 и следв. ЗН, в случай че се окаже, че това дарение накърнява тяхната запазена част. В хипотезите на относителна симулация привидната сделка е нищожна на основание чл. 26, ал. 2 ЗЗД, а прикритата сделка поражда на основание чл. 17, ал. 1 ЗЗД целените от страните правни последици, освен ако тази прикрита сделка сама по себе си се окаже нищожна на собствено правно основание – например защото с нея се заобикаля императивна правна норма или защото е нищожна поради липса на форма и т.н. Пример с договор за продажба на наследство (чл. 212-213 ЗЗД), който се сключва в писмена форма с нотариална заверка на подписите, се прикрива дарение на недвижим имот. В тези случаи привидната сделка е нищожна, прикритата сделка също е нищожна, защото законът изисква форма на нотариален акт. В тези случаи разкриването на симулацията с установителен иск на основание чл. 124, ал. 1, предложение 2 ГПК се изисква задължително вписване на исковата молба по 114, б. „а“ ЗС.

**Извод**: при относителната симулация сме изправени пред съчетание между две различни по вид и правни последици сделки. Привидната сделка е нищожна от момента на нейното сключване, прикритата сделка (тази, която е неизвестна на третите лица) ще произведе на основание чл. 17, ал. 1 ЗЗД присъщите й правни последици, ако са налице изискванията за нейната действителност.

Под присъщи правни последици се имат предвид тези правни последици, които произтичат по силата на закона от съдържанието на волеизявленията, направени от страните. Спрямо третите лица, които са добросъвестни, ще се проявят правните последици на привидната сделка до момента на разкриване на привидността, от този момент ще се проявят правните последици на прикритата сделка. Третите лица са защитени с ал. 2 и 3 на чл. 17 ЗЗД. От момента, в който се разкрие привидността на сделката, правните последици на прикритата сделка ще проявят действие спрямо третите лица, като тези трети лица запазват правата, придобити в резултат на привидната сделка, при условията на чл. 17, ал. 2 и 3 ЗЗД. Привидната сделка проявява последици ex nunk, макар че е нищожна ex tunk. 
### Персонална симулация (подставено лице)
Два типа цели: да се прикрие вида на сделката и да се прикрие старана или само част от съдържанието на сделката  - чл. 33 ЗС – симулативно по-тежки условия на сделката)

Когато се цели прикриване на самоличността на приобретателя по една сделка, страните прибягват до едно особено съчетание между привидна и прикрита сделка. Целта на персоналната симулация е у третите лица да се създаде впечатление, че приобретател е лицето, което придобива по привидната сделка, а всъщност настъпването на действителните правни последици се цели между страните по прикритата сделка, така че приобретателят по прикритата сделка да остане неизвестен. Най-често прикритият участник в сделката сключва сделка с третото лице в качеството си на негов привиден пълномощник. На практика при фигурата на подставеното лице е налице съчетание между две привидни и една прикрита сделка. Прикритият участник във сделката сключва сделка с трето лице продавач в качеството си на привиден пълномощник на прикритото лице. За да се осигури доказателство за привидността, ще трябва да се вземе обратно писмо, че това упълномощаване е привидно. При персоналната симулация - двете привидни сделки са упълномощаването и договорът за покупко-продажба и една прикрита сделка,  при който третото лице е посочено като купувач,  без значение знанието на продавача, тоест ФС е обективен. Правоотношения възникват само по прикритата сделка (не възникват правоотношения по нищожни сделки, т.е. не възникват правоотношения по привидните сделки). Разкриването на симулацията ще стане с установителен иск по съдебен ред, особено ако сделката е имала за предмет прехвърляне на вещни права върху недвижими имоти.

Фигурата на подставеното лице трябва да не се смесва с института на косвеното представителство (скрито пълномощно). Косвеният представител, това е довереник по чл. 292, ал. 2 ЗЗД, съответно комисионер по чл. 348 и следв. ТЗ. Това лице извършва от свое име правни действия, които са му възложени по договор за поръчка, съответно комисионен договор (спедиционен договор), от неговия доверител (комитент), като действа за негова сметка, но от свое име. Косвеният представител в изпълнение на мандата, който има, сключва от свое име, и но за чужда сметка една сделка с трето лице, по която очевидно придобива някакви права и задължения. Той е длъжен да прехвърли тези права на своя доверител  Тези права и задължения за пред третите лица той ги придобива на свое име, но във вътрешните отношения с доверителя (комитента) той дължи да му ги прехвърли.

Извод: при фигурата на косвеното представителство възниква когаот има система от  три сделки, от които и трите са действителни, а именно: договор за поръчка (комисионен договор), изпълнителна сделка (сделка между довереника/комисионера и третото лице) и отчетна сделка, с която комисионерът/довереникът прехвърля придобитите права в патримониума на доверителя/комитента. 

**Страни по тази сделка** 

Страни по изпълнителната сделка са косвени представител и третото лице, с което дооговаря – правните последици настъпват винаги и само в правната сфера на косвения представител. Страни по третата слделка са косвеният представител и косвения представляван. При косвеното представителство всички слделки са действителни, при персоналната симулация има две нищожни сделки.

Напротив, подставеното лице не участва в правната сделка по придобиване на права от третото лице. Подставеното лице само услужва с името си, за да прикрие този, който в действителност сключва сделката с третото лице и придобива правата по нея. При персоналаната симулация между подставеното лице и третото лице не възниква никакво правоотношение, защото сделката като привидна е ex lege нищожна. При фигурата на подставеното лице липсва и правоотношение между подставеното лице и лицето, което се прикрива. На практика подставеното лице е в положението на гестор – водещ чужда работа без натоварване (извън договорен източник на  облигационни отношения), затова отношенията между подставеното лице и прикриващото се лице се уреждат по правилата на чл. 60-62 ЗЗД (водене на чужда работа без пълномощие). При това положение подставеното лице трябва да издаде обратно писмо (чл. 165, ал. 2 ГПК), в което да се вижда действителното правно положение.

Фигурата на подставеното лице, при която е налице двустранно подставяне, трябва да се различава от т.нар. едностранно подставяне. Пример за едностранно подставяне: купувам вещ от мое име и с мои средства, но в гаранционната карта искам да се впише името на човека, за когото я купувам. Това лице ще придобие правата по гаранцията едва когато изяви воля да придобие вещта. Страна по сделката е  лице, което не знае, че е посочено като страна – затова подставянето е едностранно.  При едностранното подставяне лицето което  посочено като страна по сделката ще узнае за това, че  придобило по договор за покупко-продажба веща едва кога е подарено . Лицето става собственик на веща, когато изяви воля да придобие веща  от момента когато приеме дарението. 
## **Унищожаеми сделки поради недееспособност, грешка и измама.**
Общото при всички унищожаеми сделки е, че основанието за унищожаването им е наличието на правен порок при формиране на волеизявлението по сключване на сделката, който води до неправилно образуване на волята на страната по сделката. Този порок въздейства върху волята на страната по такъв начин, че в крайна сметка обуславя едно несъответствие между волята на лицето и това, което то външно изявява. Правнорелевантен е само този порок, който е съществувал при самото сключване на сделката -  ирелевантни са пороци преди този момент и след това. По същността си порокът, който дава основание за унищожаване на сделката, представлява един неправомерен ЮФ с правопрепятстващо действие – той пречи за формиране на свободната воля на страната да се обвърже с тази сделка. Правно значение има само този порок, под чието въздействие страната е изявила волята си при сключване на конкретната сделка, т.е. той трябва да има детерминиращо действие. Изброяването на основанията за унищожаемост на сделките се съдържа в правилата на чл. 27-33 ЗЗД. Извън ЗЗД са налице още множество други конкретни правни норми, които установяват основание за унищожаемост: чл. 43 ЗН – уищожаван на завещание, чл. 67 СК – унищожаване на припознаваме, чл. 43 СК основания за недействителност на брачните договори, чл. 74 ЗН – основание за разваляне на доброволна делба и т.н. Ако при един и същи договор са налице основания за нищожност и унищожаемост, принципът е, че нищожността поглъща унищожаемостта.
### Сделки, сключени от представител на недееспособен без спазване на законовите изисквания (чл. 27, предложение първо ЗЗД).
Освен сделките, сключени от непълнолетни и ограничено запретени, сключени без попечителско съдействие, нашият закон обявява за унищожаеми и сделките, сключени от представител на недееспособен без спазване на изискванията за тях. Имат се предвид сделки на разпореждане с имущество на недееспособен по чл. 130, ал.3, които са сключени без спазване на разрешителния режим съд за тях.  Нищожни, а не унищожаеми ще са сделките по чл. 130, ал. 4, изречение 1 СК.
### Грешка като основание за унищожаемост (чл. 28 ЗЗД).
Грешката като порок, даващ основание за унищожаване на сделката, се дефинира като несъзнавано несъответствие между представата или знанието на лицето за обстоятелства, които са от съществено значение за сключване на сделката, и обективната действителност. Под решаващото въздействие на това несъответствие се прави волеизявление за сключване на сделката. Това несъответствие между субективните представи и обективната действителност трябва да е несъзнавано, нецелено и не се желае от никого. Лицето всъщност не желае това, което казва, обаче не съзнава разминаването между своята воля и нейния външен обективен израз. Доктрината и съдебната практика познават няколко вида правнорелевантна грешка:

- грешка във вида на самата сделка (грешка в правните последици от сделката),

- грешка в предмета

- грешка в личността (грешка в личните качества на лицето),

- грешка в съдържанието на волеизявлението. (грешка във вида на валутата, в която се сключва договора)


От разпоредбата на чл. 28, ал. 1 ЗЗД следва, че грешката в предмета е основание за унищожаване на сделката само когато грешката се отнася до съществени качества на предмета (с оглед обичайното и специфично уговореното предназначение на предмета). Грешката може да се отнася до качеството, но може да се отнася и до количеството (например площта на недвижим имот) . В материята на договора за продажба има специални правила за хипотезата, при която цената на имота е уговорена за единица площ. В тези случаи действа чл. 210 ЗЗД – при грешка в определяне на площта договора  действителен , но може да се развали. Що се отнася до грешка в лицето - само при договори с оглед на личността (чл. 28, ал. 2 ЗЗД). Без правно значение за общия режим на унищожаемостта е аритметичната грешка при пресмятането (чл. 28, ал. 2 ЗЗД).

Разпоредбата на чл. 28, ал. 3 ЗЗД урежда правното значение на вината на лицето за изпадане в грешка. По начало вината не е елемент от ФС на грешката и няма правно значение за уважаването или отхвърлянето на иска. Законът прави разграничение между извинителна и неизвинителна грешка с оглед претенцията за обезвреда. Правното значение е само с оглед възможността да се иска обезщетение за вредите, които другата страна понася. Обезщетение за такъв тип вреди не се дължи, ако страната, която има право да иска унищожаване на договора,  докаже, че няма вина за изпадането си в грешка, ако не – дължи обезщетение за вреди . Другият начин е другата страна да докаже, че насрещната страна е знаела за грешката и да се е възползвала от това.
### Измама (чл. 29 ЗЗД).
За разлика от грешката измамата представлява умишлено въвеждане в заблуждение на едната страна по сделката относно обстоятелства, които са от съществено значение за сделката. Въвеждането в заблуждение представлява предизвикване, внушаване на погрешна представа (целенасочено) у измаменото лице, която не отговаря на действителното положение на нещата. Разглеждат се две форми на измама: активна и пасивна. Активната измама представлява активно внушаване на невярна представа, пасивната – съзнателно поддържане на вече изградена у другата страна невярна представа за действителността. Възможна е комбинация от двете форми. Във всички случаи състава е субективен -  необходимо е заблуждението у едната страна да бъде предизвикано умишлено от другата страна или от трето лице, което действа от името на другата страна по сделката. Необходимо е сделката да бъде сключена именно поради това заблуждение. 

ФС на измамата се различава от грешката по това, че състоянието на заблуждение трябва да е предизвикано или да се поддържа умишлено. Без значение са мотивите, поради които страната е въведена в заблуждение. Без значение е дали измамващият е искал да извлече някаква облага. Не е нужно измамата по чл. 29 ЗЗД да осъществява ФС на престъплението измама по чл. 209 НК. Когато измамата е предизвикана от трето лице, нужно е другата страна по сделката да е знаела за измамата или да е трябвало да знае за нея според обстоятелствата и да се е възползвала умишлено (чл. 29, ал. 2 ЗЗД). Този елемент от ФС, когато има измама чрез трето лице е много сложен за доказване, защото законодателят не установява презумпция за знание.
### Заплашване (чл. 30 ЗЗД).
Заплашването съставлява основание за унищожаемост, когато страната е била принудена под въздействието на основателен страх от някаква предстояща злина, внушена от другата страна по сделката или от трето лице, да сключи сделка. Нужно е страната да е направила волеизявление под въздействие на страховите си представи. Тези страхови представи трябва да се отнасят до неблагоприятно засягане на страната или нейни близки или тяхно имуществено благо. Най-труден за преценка е компонентът основателен страх, защото трябва да се държи сметка за конкретната податливост на лицето. Основателния страх има два момента. От една стана има характера и интензитета на заплахата и от другата страна – конкретната податливост на заплашвания. Заплашването трябва да е направено по такъв начин, че да въздейства върху психиката на конкретното лице. Критерият за основателен страх е субективен (обратното твърди проф. Таджер). При заплашването винаги сме изправени пред въздействие върху волята на лицето, чрез упражняване на психическа принуда, а не с физическа принуда. Когато заплашването се изразява във физическа принуда, сме изправени пред нищожност по чл. 26, ал. 2 ЗЗД. Когато заплашването се осъществява от трето лице хе нужно другата страна по сделката да е знаела за заплашването. 

Отправянето на предупреждение за обективно съществуваща опасност не съставлява заплашване. За да има заплашване, нужно е осъществяването на предстоящата злина да зависи от заплашващия. Не е необходимо ФС на заплашването по чл. 30 ЗЗД да осъществява наказателноправния състав по чл. 143 НК (принуда), респективно чл. 214 НК относно изнудването.
### Неспособност да се разбират и ръководят действията (чл. 31 ЗЗД).
Съгласно чл. 31, ал. 1 ЗЗД унищожаем е договорът, сключен от дееспособно лице, ако при сключването му лицето не е било в състояние да разбира свойството и значението на постъпките си и да ги ръководи. Актуалното състояние на това дееспособно лице изключва способността да формира разумно волеизявление. Става дума за временно състояние, което може да се дължи на болест, алкохолно опиянение, въздействие на наркотични вещества, хипноза, анестезия и т.н. Законът не се интересува от причините за това актуално състояние на недееспособност и неговата продължителност. Важно е лицето да се е намирало в него при сключването на сделката. За понятието дееспособно лице тук трябва да се има предвид, че се включват и лицата с ограничена дееспособност, които сключват сами без попечителско съдействие. (по чл. 4, ал. 2 ЗЛС). По начало унищожаване на сделката може да се иска само от лицето с опорочената воля. Послесмъртното унищожаване (чл. 31, ал. 2 ЗЗД) може да се поиска и от наследниците на лицето само ако са налице някоя от двете алтернативно посочени предпоставки. Или приживе лицето трябва да е било обект на искане за поставяне под запрещение или доказателството за неспособността да разбира и ръководи действията си трябва да произтича от самия договор (данните за неспособността на лицето трябва да произтичат от обстоятелствата, при които е бил сключен договорът) – относително определена норма.

### Крайна нужда (чл. 33 ЗЗД).
ФС включва три кумулативно необходими елемента. Първо, състояние на крайна нужда – такова положение, което да принуди лицето да сключи сделката. Второ, причинна връзка на това състояние и сключването на подлежащата на унищожаване сделка.

И трето, сделката да се сключена при явно неизгодни условия -  преценка от правоприлагащия орган във всеки отделен случай  - Значително разминаване м/у стойностите на двете насрещни престации към момента на сключване на сделката при  съществуващите тогава условия на пазара. Стария ЗЗД определя като явно неизгодни условия случаите, когато цената е с поне 50% по ниска от средната пазарна цена в този момент. Съвременната юриспруденция изхожда от разбирането, че като основа за преценката за нарушаването на еквивалентността на насрещните престации се взима субективна еквивалентност – равностойност на дължимото от страните, която е установена по тяхно съгласие при сключване на сделката. Границата между свободата на договаряне прогласена в чл. 9 ЗЗД и ненарушаването на справедливостта, до която действащия правопорядък приема, че разликата в двете насрещни престации не нарушава еквивалентността е института на крайната нужда. 

ФС на крайната нужда е изцяло обективен – той не зависи от знанието на другата страна, за положението на крайна нужда.

Крайната нужда намира приложение само при възмездните комутативни договори. Чл. 33 от ЗЗД, не се отнася за двустранните търговски сделки. Съгласно чл. 297 ТЗ. Няма пречка да се иска унищожаване при крайна нужда, когато едната страна е нетърговец при едностранните търговски сделки. 

**Особености**

При тези сделки е налице нетипичен правен способ на заздравяване. Унищожение не се допуска, ако другата страна предложи да отстрани ощетяването - ако се съгалси да отстрани стойностното неравновесие м/у две престации, като обезщети ощетената страна. Сделката се заздравява  в момента в който страната отстрани обезщетяването. 

Заздравяване на сделката не значи потвърждаване на тази сделка – чл. 35, ал 3 ЗЗД – не допуска потвърждаване на такава сделка.  

Чл.33, ал. 2 установява по – кратък давностен срок - правото да се иска унищожение се погасява в едногодишен срок от сключването на договора. 

В отклонение от правилото, че унищожаването има обратно действие, при крайна нужда договора може да бъде унищожен само за в бъдеще, като се запази действието до дата на неговото унищожаване.  

Унищожението поради крайна нужда не засяга правата, придобити от трети лица преди вписването на исковата молба (къде). 
## **Предявяване на недействителността** 
### Релевиране на нищожността
Принципният начин е отрицателният установителен иск. Този иск може да бъде предявен от всяка от страните по сделката и от всяко трето лице, което има правен интерес. Този отрицателен установителен иск може да бъде предявен както като първоначален, така и като инцидентен иск. Разликата между двете хипотези е, че когато въпросът за нищожността е главен, това е основен предмет на спора, а когато този въпрос се повдига с инцидентен иск, главният предмет на спора e друг (не нищожността).

Възражението е вторият способ за релевиране на нищожността. В този случай съдът няма право да се занимава с него в диспозитива на решението, а ще обсъди въпроса за нищожността на сделката единствено в мотивите си.

Третата възможност е съдът служебно да релевира нищожността, ако забележи, че дадена сделка е нищожна. В този случай обаче той ще се занимава с нейната нищожност единствено в мотивите. Релевирането на нищожността не е ограничено със срокове. Нищожността може да се релевира и от универсалните правоприемници на страните по сделката.
### Релевиране на унищожаемостта.
Типичният способ за релевиране на унищожаемостта е конститутивен иск, а по изключение може да се релевира и чрез възражение. За разлика от нищожността тук легитимацията за релевиране е много по-тясна. Унищожаемостта може да се релевира само от страната по сделката, чиято воля е била опорочена, или от нейните универсални правоприемници. Приема се, че кредиторите не могат да действат чрез косвения иск по чл. 134 ЗЗД и да упражнят по този начин правото на техния длъжник да унищожи една сделка, защото това е въпрос на лична преценка на длъжника. За разлика от нищожността тук има срокове.

Частна хипотеза: иск за изпълнение след изтичането на срока за предявяване на унищожаемостта – възражението за унищожаемост не се погасява.
### Предявяване на недействителността и други способи за прекратяване на договора.
Разграничение с разваляне на двустранни договори по чл. 87 ЗЗД. Приликите между двете са принципното отпадане на последиците с обратна сила и това, че в двата случая става въпрос за потестативно право.

Различията: основанието да се унищожи една сделка е порок на волята, посочен в закона. Основание за разваляне на един двустранен договор е виновното неизпълнение на длъжника. Тук се касае за изпълнение на задължение по договора. Най-често двустранните договори се развалят извънсъдебно по чл. 87, ал. 1 или 2 ЗЗД, докато унищожаването на една сделка може да настъпи само след влязло в сила конститутивно съдебно решение.

Разграничение с отмяната. Унищожаемостта следва да се разграничава от отмяната. Отмяната се използва при едностранните договори и при безвъзмездните сделки (дарение и завещание). Отмяната на дарението се урежда от чл. 227 ЗЗД.

Разграничение с прекратяването за в бъдеще. Унищожаемостта следва да се разграничава от прекратяването за в бъдеще. Прекратяване се използва в следния смисъл – на някакво основание, предвидено в договора или закона, договорът се прекратява за в бъдеще. Типичен пример е изтичането на срока на един договор за наем.
## **Имуществени последици от недействителността**
### Имуществени последици между страните.
Първата група имуществени последици на недействителността се проявява само тогава, когато по сделката е престирано – било от едната страна, било и от двете страни. Тази първа група правни последици са последиците, очертани в чл. 34 във връзка с чл. 55 ЗЗД. Тези последици бихме могли да наречем кондикционни вземания (от кондикция). Не е правилно да се наричат вземания за неоснователно обогатяване. В тесен смисъл само чл. 59 ЗЗД урежда неоснователното обогатяване. Това, което се урежда от чл. 55 ЗЗД, може да се нарече даване и получаване без основание. Под основание се разбира едно съществуващо действително правоотношение, което да оправдае даването и получаването. Няма ли такова правоотношение, няма и основание. Това правно основание може да липсва изначално (при нищожните сделки) или да е съществувало и впоследствие да отпадне (при унищожаемите сделки). Исковете, които се уреждат от чл. 34 във връзка с чл. 55 ЗЗД, са облигационни искове – имат за предмет вземания. Това е вземането за връщане на даденото по сделката или на неговата парична равностойност. В определени случаи, които чл. 57 ЗЗД урежда, предметът на вземането може да бъде на по-ниска или на по-висока стойност от стойността на полученото без основание (чл. 57, ал. 2 ЗЗД). Исковете по чл. 55 се погасяват с общата 5-годишна давност. Те обикновено се съединяват с исковете (отрицателен установителен и конститутивен) при релевиране на недействителността.

Ищецът трябва да докаже, че е дал нещо на ответника. При това положение тежестта на доказване се пренася върху ответника и той ще трябва да докаже основанието да получи тази престация.

Вторият вариант, когато са разменени някакви вещни престации, е чрез ревандикационен иск. Ревандикационният иск има по-тясно приложно поле в сравнение с кондикциите – само когато е престирана вещ. Този вещен иск няма да подлежи на срок с погасителна давност, но ищецът следва да внимава с придобивната давност. Практиката приема, че когато ищецът е престирал вещ, той има право на избор дали да си я върне с облигационен иск по чл. 55 ЗЗД или с вещния ревандикационен иск. Като се говори за ревандикационен иск, трябва да се имат предвид правилата на чл. 70-74 ЗС.

Относно възражението по чл. 90 ЗЗД: в чл. 90 ЗЗД се говори за двустранно правоотношение – всяка от страните е длъжник и кредитор едновременно. Чл. 90 ЗЗД неправилно се нарича право на задържане. Страната не може да иска връщане на даденото, без да предложи връщане на полученото. Последното е извод от чл. 90 ЗЗД.

Вземания за вреди (гражданска отговорност за вреди). Гражданската отговорност се изразява във вземането на кредитора за една парична престация, изразяваща се в поправянето на причинените от насрещната страна по правоотношението вреди. Частното право познава два вида гражданска отговорност: договорна иизвъндоговорна. Тук ще се говори за извъндоговорна, защото договор няма (или е нищожен, или е унищожен). Общото основание на тази отоговорност не е чл. 45 ЗЗД, а е чл. 12 ЗЗД, който урежда т.нар. преддоговорна отговорност. Специално основание има в чл. 28, ал. 3 ЗЗД. Отговорността би могла да се основе и на общия състав на чл. 45 ЗЗД. Типичните хипотези на такава преддоговорна отговорност: най-често ще имаме хипотезата, при която договорът се оказва нищожен поради невъзможен предмет (начална невъзможност на предмета, защото вещта е погинала например). При измама и заплашване отново е релевантен чл. 12 ЗЗД.

Тази отговорност покрива само негативните вреди. Този термин не е легален. Отговорността обхваща само претърпяната загуба, но не пропуснатата полза. Тези две форми на имуществената вреда са уредени в чл. 82 ЗЗД. Според доц. Тр. Конов и проф. А. Калайджиев чл. 28, ал. 3 ЗЗД урежда т.нар. отговорност за нарушен негативен договорен интерес. Най-просто казано това е интересът от съществуването на един валиден договор. Веднъж вредата може да се прояви при направените разноски от страната по недействителен договор; втори път – при промяната на пазарните условия и невъзможността сделката да се сключи отново при същите пазарни условия. Законът не дава никакво основание вредите да се ограничават само до претърпяната загуба и би трябвало да се обезщетява и пропуснатата полза (въпреки това в хипотезата на чл. 28, ал. 3 ЗЗД ВКС е на противното мнение).
### Действие на недействителността спрямо трети лица.
Общото правило е, че никой не може да прехвърли повече права , отколкото има. Има обаче изключения. При нищожните сделки в областта на движимите вещи третото лице ще придобие права по силата на чл. 78 ЗС. За движими вещи може да намери приложение чл. 17, ал. 2 ЗЗД. В областта на недвижимите вещи единствената защита на третите лица в случаите на нищожни сделки е предоставена от чл. 17 ЗЗД. Законът изисква освен добросъвестност на третото лице, още и то да е вписало правата си преди вписването на иска за разкриване на симулацията.

При унищожаемите сделки чл. 17 ЗЗД не действа. Тук действа специалното правило на чл. 33, ал. 3 ЗЗД. И тук трябва да се прави разграничение между движими и недвижими вещи – при движимите вещи третите лица ще могат да запазят правата си по чл. 78 ЗС и те няма да отпаднат с унищожаването на сделката. При недвижимите имоти принципът е, че правата на третите лица ще отпаднат. Само по изключение в специалната хипотеза на чл. 33, ал. 3 ЗЗД третите лица могат да запазят правата си. Чл. 33, ал. 3 ЗЗД не изисква добросъвестност на третото лице, достатъчно е да е придобило преди вписване на иска за унищожаване на сделката.

