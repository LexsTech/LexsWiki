# **Наследяване по завещание. Завещание. Понятие. Видове.  Форма и съдържание на завещанието. Запазена и разполагаема част.**
## **Завещание – понятие и обща характеристика.**
Наследодателят може да измени реда на наследяването по закон, да внесе изменение в наследствените части на наследниците или да се разпореди с имуществото си в полза на лица, които не са наследници по закон. Това той може да направи със завещание.

Завещанието е типичен пример за едностранна сделка. Освен това е формална, строго лична, отменима, неадресирана сделка, с която едно лице се разпорежда с цялото или част от своето имущество в полза на друго лице за след своята смърт.

Едностранна – волеизявление само на едната страна (завещателят). За да може завещанието един ден да бъде придобито от някого, той, ако иска да го получи, трябва да го приеме, което също е едностранно, но тези две волеизявления не са насрещни.

Не е адресирана (в зависимост от това дали е необходимо волеизявлението, за да произведе действие, да бъде доведено до знанието на друго лице, както при разваляне на договор), т.е. завещателят прави завещанието и не е необходимо да казва нещо.

Строго лична сделка – последната воля на завещателя, на кои лица да го остави, в какви дялове и др. Завещателят трябва да е дееспособен, за да извърши сделката лично. Чл. 15 – забрана две или повече лица да завещават с един и същ акт. В рамките на едно завещание не може две лица да се разпореждат – трябва две отделни завещания. Смисълът на тази забрана е, че с едно такова общо завещание – резултат на две и повече съгласувани воли - би се ограничила свободата на разпореждане за след смъртта, тъй като един от завещателите не би могъл сам да отмени завещанието, а в такъв случай би се получило противоречие с основата, върху която е изграден институтът на завещанието - зачитане на последната воля на завещателя.

Формална (за действителност) – чл. 23 и сл. предвиждат две форми: 1. Саморъчно; 2. Нотариално. Двете форми са напълно равностойни по правното си значение.

Отменим акт – предназначено е да действа след смъртта на завещателя и да отрази неговата последна воля и може във всеки един момент да промени волята си. Отмяната се извършва лично от завещателя приживе. Може въобще да няма завещание, да промени лицата, дяловете и др.

От атакуване на завещанието след смъртта на завещателя от наследници или др.заинтересовани лица при недействителност на завещанието или при накърнена запазена част.

Сделка с оглед на смърт – съдържа един отлагателен срок. С настъпване на смъртта, завещанието произвежда действие. Завещанието трябва да съдържа разпореждане с имуществените права на завещателя за след неговата смърт. Касае се за такива имуществени права, които завещателят може да отстъпи другиму приживе.

Завещанието, следователно, е едностранен личен и отменим акт, с който едно лице в установената от закона форма се разпорежда с имуществото си или с част от него за след своята смърт в полза на едно или няколко лица.
## **Форма и съдържание на завещанието**
Съдържание на завещанието. Не е необходимо непременно да пише „завещание”. Завещанието задължително трябва да съдържа:

Разпореждане с имущество; Облагодетелствано лице (нормално е да се посочи конкретно лице, или поне определяемо „син”, стига да е единствен). Завещателни разпореждания могат да бъдат извършени както в полза на наследник по закон, така и на други лица.

Разпореждане с имущество – чл. 16 „(1) Завещателните разпореждания, които се отнасят до цялото или до дробна част от цялото имущество на завещателя, се наричат общи и придават качеството на наследник на лицето, в полза на което са направени. (2) Завещателните разпореждания, които се отнасят до определено имущество, са частни и придават качеството на заветник“. Завещателните разпореждания могат да бъдат общи и частни (завет). 

Общо завещателно разпорежда имаме когато наследодателят се разпорежда с цялото или с дробна част от имуществото. Облагодетелстваното лице придобива качеството наследник по завещание. Както при наследяването по закон в полза на това лице, наследственото имущество или идеална част от него преминава като съвкупност от права и задължения. Ако наследодателят е определил със завещанието за наследник само едно лице, без да му е определил дела, счита се, че в полза на същия е завещал цялото имущество, посочено в завещателния акт. Когато завещателят е завещал имуществото си на няколко лица, без да укаже техните части, последните се считат за равни.

Другият вид разпореждане с имуществото – завещателят се разпорежда с конкретно имуществено право. Заветникът е частен правоприемник, той не е наследник. Заветът не поражда право на наследяване и не изключва наследяването по закон. Той само намалява актива на имуществото, което наследниците получават. Законът допуска да бъде завещано и само ползването на даден имот (чл. 35 ЗН) или голата собственост върху същия (1418-84-I). Заветникът придобива завещаната вещ в състоянието, в което тя е в момента на откриване на наследството. Промените, които са настъпили с вещта след съставяне на завещанието, нямат значение, освен в случая, когато завещателят е извършил такива изменения, при които същата е изгубила предишната си форма и предназначение (чл. 41, ал. 2 ЗН).

Заветът на известно количество от родово определени вещи е действителен, макар и в имуществото на завещателя да не е имало такива вещи при откриване на наследството. В този случай заветът се състои в задължението на наследника да достави и предаде завещаните вещи, макар наследодателят да не е оставил такива вещи при откриване на наследството (чл. 19, ал. 2 ЗН). Но ако завещателят е разпоредил, че родово определените вещи, върху които е учреден заветът, трябва да се вземат от наследството и при откриване на последното не се намерят такива, заветът не произвежда действие.

Учредяването на завета създава частно правоприемство. Поради това получаването на завета не е съпроводено с отговорност за задълженията на наследодателя, както това е при универсалното завещание. За удовлетворяване на своите вземания кредиторите на наследодателя трябва да се обърнат към наследника, а не към заветника. Само в случаите на чл. 66, ал. 2 ЗН, когато активът на наследството е изчерпан, кредиторите могат да насочат иска си срещу заветниците.

Възможно е комбинация от двете. При смъртта на наследодателя владението на последния върху завещаното имущество преминава в полза на назначения наследник със завещание, при завета облагодетелстваният трябва да се обърне към наследниците и да иска да му се предаде владението на имуществото - предмет на завета. Заветникът не може сам да влезе в това владение. При това, заветникът не може да води иск за наследство, нито да предизвика делба на наследството. Той е кредитор на наследството и може да иска само изпълнение на завета в срока на исковата давност.

Няма да бъде завещание акт, в който се казва „лишавам определено лице от наследство”, защото това не е облагодетелствано лице. Правата на наследниците по закон могат да бъдат отнети косвено, като се разпореди на конкретни лица. Едва към момента на смъртта се преценява дали завещанието може да се произведе действие (напр. сега да завещаеш на внуците си, а нямаш). Ако няма нито един внук, завещанието няма да произведе действие. Възможно е общо посочване стига към момента на смъртта да може да се стигне до конкретно лица.

Извън задължителните елементи, завещанието може да има допълнително съдържание:

Наличието на мотиви. По правило личните мотиви на сделките са без правно значение. В наследственото право мотивът имат известно правно значение (чл. 42 и 43). Относно нищожността чл. 42, б. „в” – когато мотивът, поради който е направен противоречи на закона, обществения ред или добрите нрави. За да имаме тази хипотеза мотивът трябва да е изрично записан в завещанието и това да е единственият мотив. Мотивът има значение и при унищожаемост – поради грешка на мотива, когато е записан в завещанието и единствен.

Обикновена субституция (чл. 20 и чл. 21, ал. 1) – ако лицето, в полза на което е направено завещанието умре преди наследодателя или въобще го няма. Същото важи и при недостойнство или отказ от наследство – и в този случай завещателното разпореждане не произвежда действие. Ако облагодетелстваното лице е починало неговата част отива в наследствената маса. Единствено завещателят може да определи някой друг, ако първият му избор го няма (чл. 21, ал. 1 „Завещателят може да посочи едно или повече лица, които да придобият наследството или завета, в случай че наследникът или заветникът почине преди него или се откаже от наследството или от завета, или е недостоен да наследява“). Завещателят само урежда едно заместване – второ завещателно разпореждане, под отлагателно условие, че първото лице не може да получи завещанието.

Обикновената субституция не трябва да се смесва с правото на заместване по закон по чл. 10 ЗН. Както бе отбелязано, при наследяването по закон низходящите на наследодателя, които са починали преди него или са недостойни, се заместват при наследяването по закон от своите низходящи. При това законът допуска заместването на починалите преди наследодателя или недостойни негови братя или сестри от техните низходящи.

При субституциите, ако лицето, в полза на което е направено завещанието, почине преди завещателя или е недостойно, или се откаже от завещаното имущество, последното не преминава към низходящите на облагодетелствания. То може да бъде заместено само от лицето, което завещателят е посочил (чл. 21 ЗН), и тук заместването спира.

Чл. 21, ал. 2 има уредена още една субституция, която е забранена (фидеикомисарна субституция). Неприемливо е да ангажираме този наследник да завещае имуществото на определено от наследодателя лице. На наследника му се отнема възможността да определи наследник.

Модалитети на завещанието (може да има и трите вида модалитети):

Чл. 17, ал. 1 условие „Завещателните разпореждания могат да бъдат направени под условие или тежест“. В този случай действието на тия разпореждания, се поставя в зависимост от настъпването или ненастъпването на едно бъдещо и несигурно събитие. Може да имаме както отлагателно, така и прекратително условие. Отлагателно – ако се извърши нещо, ако се случи нещо, има обратно действие. Когато отлагателното условие не се сбъдне, счита се, че въобще не е имало завещание. Що се отнася до завещанието, направено под прекратително условие, то проявява всички правни последици от откриване на наследството до сбъдване на условието. Те се наслагат на отлагателния срок – настъпване на смъртта. На вписване подлежат само завещания, които съдържат разпореждане с недвижим имот. Не подлежи обаче на вписване условието.

Чл. 17, ал. 2 ограничава използването на срока „Общо завещателно разпореждане, направено под краен срок, се смята за завет на плодоползуване върху цялото наследство или върху съответния дял; началният срок се смята за неписан“. За разлика от условието, срокът със сигурност ще настъпи. Ограничението е само за общите завещателни разпореждания – допустим е само краен срок. При завета може и прекратителен (краен), и отлагателен (начален) срок. На упр. срокът прави завещанието частично недействително, ако е разпореждането е общо.

Ако общо завещателно разпореждане има отлагателен срок, той се смята за неписан (напр. считано 3 г. след моята смърт). През тези три години имуществото ще е ничие, което не е в интерес на никого. Срокът задължително ще настъпи – затова не е необходимо да се чака. Т.е. пренебрегва се волята на завещателя и считаме, че завещанието ще произведе действие незабавно с настъпване на смъртта.

Ако общо завещателно разпореждане е направено под прекратителен срок (напр. за срок от 5 г.), но след това ще го изгуби. Тогава ще трябва да се извърши преразпределение между другите наследници. В този случай няма защита на третите лица, поради което законът казва, че това общо завещателно разпореждане ще се счита за завет за плодоползване – т.е. не му е прехвърлена собствеността, а само право на ползване. Така наследниците по закон ще са действителните собственици.

Тежест (чл. 17, ал. 1 и чл. 18) – облагодетелстваното лице бива задължено да направи нещо.  Тежестта е клауза, с която завещателят налага на лицето, в полза на което е направено едно завещателно разпореждане, да извърши нещо, някакви действия или да не върши. Що за задължение е това – има виждане, че тежестта е едно нравствено задължение и няма същинско правно значение (ал. 2 на чл. 18). Но първото изр. – всеки може да иска изпълнение (принудително бейби) напр. да събира приятелите ми веднъж годишно; да учреди стипендия на мое име; завещавам имот стига да плати на съпругата ми 5000 лв. Само в последния случай имаме заинтересовано лице. Неизпълнението на тежестта в завещателното разпореждане не влече след себе си отмяната на самото завещателно разпореждане. При неизпълнение на тежестта всеки заинтересован може да иска изпълнението й, но не и отмяната на завещателното разпореждане, освен ако тежестта е била решаващ мотив за завещателното разпореждане.

Завещанието с тежест може да бъде обратната страна на един завет. Ако се направи завет, задължение да го изпълнят са наследниците по закон. А при тежестта имаме точно определено лице, което трябва да го изпълни. Заветът се отнася винаги до разпореждане с имуществено съдържание, а тежестта може да не преследва имуществен резултат, а да има неимуществен характер. От друга страна, при завета законът изисква да е конкретно определено лицето, в полза на което е извършено облагодетелстването, а при тежестта не е необходимо непременно да бъде определено това лице.

Съпоставка между тежест (завещавам всичко стига да плати) и условие (завещавам всичко, ако плати). Разликата е в действието. При условието завещанието няма да породи действие, докато не бъде изпълнено. При тежестта то поражда действие и съпругата може да иска изпълнение по принудителен път.

Когато са използвани сходни изрази трябва да тълкуваме волята на завещателя – искал ли е да остави всичко, или само при изпълнение на условието.
## **Активна и пасивна способност при завещанието.**
Завещателна дееспособност (чл. 13 ЗН „Всяко лице, което е навършило 18 години и което не е поставено под пълно запрещение поради слабоумие и е способно да действува разумно, може да се разпорежда със своето имущество за след смъртта си чрез завещание“).

Завещанието е строго личен акт и лицето трябва да може да изразява с правно валидна воля. Дееспособността е малко по-различна от общите правила – чл. 13. Законът посочва критериите, от които счита, че дееспособността е налице:

Навършени 18 г. Този критерии е общ. Еманципираният непълнолетен според Станева не може да завещава, защото законът казва 18 г., които години очевидно не е навършил (в теорията има и другото мнение). След това спор идва и при недвижимите имоти, за които е необходимо разрешение при разпореждане с тях.

Завещателят не трябва да е поставен под пълно запрещение. Под пълно запрещение се поставят лицата, които поради слабоумие или душевна болест не могат да се грижат за своите работи. Чл. 13 казва поставени поради слабоумие, но трябва да се тълкува корективно – и поради душевна болест. Докато запрещението не бъде отменено по съдебен ред, неспособността продължава, макар и причината, поради която е наложено то, да не съществува вече.

Ограничено запретените могат да завещават според Станева (според Тасев – не могат завещанието е личен акт, който отразява волята на завещателя. Последният сам трябва да направи волеизявлението, свободен от чуждо влияние. Поради това завещанието не може да се извършва от другиго (от настойника под пълно запрещение) или с чуждо сътрудничество (с попечителя при ограничено запрещение). В случая е недопустимо нито представителството, нито сътрудничеството, каквото поначало е необходимо за извършване на правни действия от тези лица, съгласно чл. 5, ал. 3, във връзка с чл. 8, ал. 2 и чл. 4, ал. 2 ЗЛС).

Завещателят да е можел да действа разумно към момента на съставяне на завещанието. Може да не е поставен под никакво запрещение, но да не е разбирал естеството на извършеното. Тук може и ограничено запретеният да не е разбирал какво върши, няма да може да състави завещание, но не заради запрещението.

Завещание, което е направено при неспазване на изискванията по чл. 13 е унищожаемо. Най-често се унищожава по т. 3. Може да се постави медицинско към завещанието. Пасивна способност при завещанията – всички лица могат да наследяват по завещание. Единствено чужда държава не може да придобие по завещание недвижим имот, който се намира в РБ.

Могат да наследяват по завещание и лицата, които са били заченати при откриване на наследството и които са родени способни да живеят (чл. 2 ЗН). Не могат да наследяват по завещание недостойните лица, указани в чл. 3 ЗН.
## **Видове.**  
### Нотариално завещание.
Имаме две възможни форми за валидност на завещанието – нотариално и саморъчно. Те са равностойни. Завещателят е напълно свободен да избере едната или другата. Само в една хипотеза няма избор – когато не може да пише.

Нотариално завещание – във формата на нотариален акт. Чл. 24, ал. 2 „Завещателят изявява устно своята воля на нотариуса, който я записва така, както е изявена, след което прочита завещанието на завещателя в присъствието на свидетелите. Нотариусът отбелязва изпълнението на тия формалности в завещанието, като означава и мястото, и датата на съставянето му. След това завещанието се подписва от завещателя, от свидетелите и от нотариуса. За съставяне на нотариалното завещание нотариусът се ръководи от разпоредбите на чл. 578, ал. 1 и 2 от Гражданския процесуален кодекс“ описва стъпките на нот.завещание – нотариус, завещателя и двама свидетели. Нотариусът няма право да действа извън своя район (584 във вр. с 585 ГПК, но ти може да не живееш в този район). За да се състави завещанието, нотариусът трябва да констатира, че лицето, което желае да направи завещателното разпореждане, е способно да го извърши.

Процедура – явява се завещателят с двамата свидетеля; снема се самоличността им; завещателят изразява волята си устно, нотариусът записва неговата воля. След това той прочита завещанието на глас и завещателят и свидетелите да потвърдят, че това е волята на завещателя – с подписа се удостоверява това потвърждение. След това нотариусът записва извършеното „завещателят изрази волята си пред мен; след това прочетох..” след това записва дата и място на съставяне. Следват подписи на завещател; свидетели; нотариус. Липсата на който и да е подпис води до нищожност. Когато завещателят не може да се подпише – трябва да каже причината за това и нотариусът да го запише в текста на завещанието, преди прочитането (ал. 2 на чл. 24). Съгласно ГПК – подписване на нот.акт при невъзможност за поставяне на подпис, поставя отпечатък с десния си палец.

През 2007 г. е добавено едно изр. 4 към ал. 2 – нотариусът се ръководи от чл. 578 от ГПК при съставяне на нот.акт се изготвя проект в два или повече екземпляра „(1) За издаване на нотариален акт се изготвя проект на акта в два или повече еднообразни екземпляра. Формата, видът и размерът на хартията, върху която се написва или напечатва проектът, се определят по образец, утвърден от министъра на правосъдието. (2) Всички екземпляри на проекта се изготвят чисто и четливо, написани на ръка с черно или синьо мастило или напечатани“. Как се вмества това правило при завещанието – някои хора го отричат; според Станева няма проблем. Много трудно е някой да влезне при един нотариус и да формулира точно какво иска. Завещателят е хубаво предварително да се е подготвил. Това е една подготвителна процедура. Но все пак завещателят трябва отново да изрази своята воля, а нотариусът следи дали съответства с проекта.
### Саморъчно завещание.
Саморъчно завещание (чл. 25, ал. 1 ЗН „Саморъчното завещание трябва да бъде изцяло написано ръкописно от самия завещател, да съдържа означение на датата, когато е съставено, и да е подписано от него. Подписът трябва да бъде поставен след завещателните разпореждания“) – обикновена писмена форма, като съдържанието трябва да бъде написано на ръка от завещателя. Законът не изисква нищо специфично относно материала. Нищожно ще е само ако не е написано на ръка (тех.средство) или ако е написано на ръка от друг – ще липсва форма. 

Задължителните реквизити са завещателно разпореждане, дата и подпис. Завещателят трябва да се подпише след завещателното разпореждане. Ако има спор за почерка – почеркова експертиза. Ползващият се от саморъчно завещание е длъжен при оспорване на неговата автентичност да установи, че то е ръкописно написано и подписано от завещателя.

Няма изискване датата да е поставена след завещателното разпореждане (начало, край и т.н.). Ако горе и долу датите са различни – нищожно завещание. Датата може да бъде формулирана дата/месец/година; може цифри и думи. Възможно е датата да е относително определена или определяема (на рождения ми ден). Датата ни е необходима, за да преценим състоянието на завещателя (дали е действал разумно) и дали това е последната воля, ако са налице няколко завещания.

Всеки един елемент ако липсва води до нищожност – ръчно изписано; подпис не е след завещателното разпореждане; няма дата или има две различни. Според Тасев разпорежданията, направени след подписа на завещателя, са недействителни, но те не водят към недействителност на другите разпореждания, които предшестват подписа.

След съставяне на завещанието – може завещателят да го пази или да го даде на друго лице: - на облагодетелстваното лице; - на трето лице, на което има доверие; - или да го даде за пазене при нотариус (ал. 2 на чл. 25 „Завещанието може да бъде предадено за пазене на нотариуса в затворен плик. В този случай нотариусът съставя протокол върху самия плик. Протоколът се подписва от лицето, което е представило завещанието, и от нотариуса и се завежда в специален регистър“). Предаването на едно саморъчно завещание за пазене при нотариус не променя формата му. Смисълът на това предаване е да се осигури запазването на завещанието от изгубване, унищожаване или укриване. Предаването може да стане от всяко лице, не е необходимо лично от завещателя. По правило се предава в плик и върху него се съставя протокол – дата; нотариус и др. Обратното взимане може да се осъществи единствено лично от завещателя, както и свидетели (чл. 26 „(1) Саморъчното завещание, предадено за пазене на нотариуса, може да бъде взето обратно, но само лично от завещателя. (2) За връщане на завещанието се прави бележка в специалния регистър, която се подписва от завещателя, двама свидетели и нотариуса“).

Обявяване на завещанието. Обявява се:

От лицето, което го пази – чл. 27, ал. 1 „Лицето, в което се намира едно саморъчно завещание, трябва веднага след като узнае за смъртта на завещателя, да иска обявяването му от нотариуса“ – касае се до нотариуса по мястото, където е открито наследството;

От нотариуса, при който е дадено за пазене (ал. 4). Нотариусът не следи кой кога умира, затова трябва някой да му съобщи. Обикновено заинтересованото лице подава молба до нотариуса за отваряне (обявяване) на завещанието. Нотариусът обявява завещанието, като съставя протокол, в който се описва състоянието на завещанието и се отбелязва неговото разпечатване. Протоколът се подписва от лицето, което е поискало обявяването, и от нотариуса. Към протокола се прилага книгата, на която е написано завещанието, подписано на всяка страница от същите лица.

Единственото правно значение на обявяването е, че само ако е обявено от нотариус, то може да бъде вписано в имотния регистър. Обявяването има само оповестителен характер. Ако не е обявено – не може, поради това и ал. 2 на чл. 27 „Всеки заинтересуван може да иска от районния съдия по мястото, където е открито наследството, да определи срок за представяне на завещанието, за да бъде то обявено от нотариуса“, когато лицето, което го пази, не е поискало обявяването му. Едно необявено завещание е със същата правна сила като обявеното, но не може да се впише. Изпълнител на завещанието (чл. 45 и сл.) – спомага да се запази имуществото.
## **Запазена и разполагаема част.**
### Ограничения на завещател. свобода. Възстановяване на запазената част
Имаме два принципа: на свобода на завещателното разпореждане и ограничаване на завещателната свобода. Чл. 14, ал. 2 ЗН преди изменението уреждаше по-ограничена завещателната свобода от сега (само в полза на наследниците си по закон, държавата, обществена организация). За трети лица можеше да се завещае само ½ от цялото имущество. Над горницата беше частично недействително. Сега може да се разпореди с цялото имущество в полза на трето лице.

За определяне на приложимия закон от значение е денят на откриване на наследството. Напр. 1985 г. завещава цялото имущество на първи братовчед. През 1991 г. се открива наследството. Първият братовчед не е бил наследник по закон, защото през това време е било до трета степен. Преди 1992 г. това завещание е частично недействително, а след 92 г. е валидно и защото е отпаднало ограничението, и защото първият братовчед влиза в кръга на наследниците.

Тази част от имуществото на наследодателя, която законът запазва за посочения кръг наследници и с която същият не може да се разпорежда чрез завещание или дарение, се нарича запазена част. Частта от наследството, която е вън от запазената част, е разполагаема част на наследодателя.

Запазена част – налице е нещо, което е попречило на наследника да получи част от наследството. При наследяване по закон няма запазена част. Право на запазена част нямат всички наследници, а само т.нар. необходимите наследници – от първи и втори ред (низходящи и родители) и преживелият съпруг. Когато наследодателят е оставил наследници със запазена част, той не може чрез завещание или дарение да накърни тази тяхна запазена част.

Запазената част е идеална част от наследството, с която завещателят не може свободно да се разпорежда – чрез завещания или дарения. Размерът на запазената част е в чл. 29 ЗН и се определя, в зависимост от броя на призованите към наследяване необходими наследници и от категорията, към която спадат. Отказът от наследяване на някои от наследниците след откриване на наследството също не е основание за изменение на запазените части. В случая се увеличават само дяловете на останалите наследници.

По правило запазената част е по-малка от дела, който би имал наследникът по закон, без да се конкурира със завещание. Когато наследодателят не е оставил съпруг, запазената част на низходящите е: при едно дете или низходящи от него – ½ , а при две и повече деца или низходящи от тях – 2/3 от имуществото на наследодателя (по равно за всеки един от тях). С останалата ½, съответно 1/3, част може да се разпорежда свободно.

Когато наследодателят е оставил съпруг и низходящи, запазената част на съпругата е равна на частта на всяко дете. В тези случаи разполагаемата част при едно дете е равна на 1/3, а при две деца е равна на ¼, а при три и повече деца е равна на 1/6 от наследството (ал. 3). Т.е. свободно може да се разпорежда с 1/3, съответно ¼.

Когато преживелият съпруг наследява сам, запазената му част е ½ (чл. 29, ал. 3). Такава е запазената му част и когато той наследява с наследници, които нямат запазена част, тъй като по смисъла на чл. 29, ал. 3 ЗН, употребеният в посочения текст от закона израз „когато наследява сам" трябва да се разбира и за случаите, при които съпругът наследява с наследници, без право на запазена част, каквито са братята и сестрите и техните низходящи, както и възходящите от втора и по-горна степен. Според ППВС 1/84 г. „Когато съпругът наследява заедно с възходящи от втора и по-горна степен или с братя и сестри, или с техни деца и внуци, както и когато наследява заедно с възходящи от втора и по-горна степен и с братя и сестри или с техни деца и внуци и наследството е открито след навършване на десет години от сключване на брака, запазената му част е 1/2 от имуществото на наследодателя, а когато във втория случай наследството е открито преди навършване на десет години от сключването на брака, тя е 1/3 от наследството“.

Когато преживелият съпруг наследява с родителите – неговата част е 1/3, т.е. свободно може да се разпорежда само с 1/3, защото и родителите взимат толкова.

По ал. 2 „Запазената част на родителите или само на преживелия от тях е 1/3“ – запазената част на родителите е 1/3, те са единствените наследници по закон и биха получили всичко, но ако има завещание и завещателят е оставил цялото си имущество на друго лице – родителите ще получат само 1/3.

Искане за възстановяване на запазена част (само от учебника). Наследодателят може да прави завещателни разпореждания и дарения, но не може да накърни запазената част на наследниците (чл. 28, ал. 1, във връзка с чл. 29 ЗН). Когато наследодателят излезе извън тези рамки, законът позволява на наследниците, които имат право на запазена част (низходящите - брачни, извънбрачни и осиновени, преживелия съпруг и родителите), да искат намаляване на завещателните разпореждания и на даренията до размера, необходим за допълване на тяхната запазена част (чл. 30 ЗН).

Намаляване на завещателното разпореждане и възстановяване на запазената част могат да искат само наследниците със запазена част, които са призовани към наследяване по откритото наследство (а не всички – ТР 1/2005), при това, наследникът трябва да е приел наследството. Това право е наследимо.

Правото да се иска възстановяване на запазена част е субективно потестативно право. То може да се упражни по два начина: чрез иск или чрез възражение.

Когато някой от наследниците със запазена част е починал преди наследодателя или е недостоен, правото да се иска възстановяване на запазената част преминава върху неговите низходящи, които го наследяват по право на заместване.

Когато искането за намаляване на завещателните разпореждания и даренията е направено от наследник със запазена част, то се извършва в размер, необходим за попълване на запазената част на същия. В този случай намалението ползва само наследникът, който е предявил иска, а не и другите наследници, които не са направили искане за възстановяване на своите запазени части.

Когато наследникът, чиято запазена част е накърнена, упражнява правото си по чл. 30, ал. 2 ЗН спрямо лица, които не са наследници по закон, необходимо е той да е приел наследството по опис (чл. 30, ал. 2 ЗН, 1304-91-I). Наследници по закон по смисъла на чл. 30, ал. 2 ЗН са не само наследниците, които в конкретния случай са призовани да наследяват, а и всички лица, указани в чл. 5-10 ЗН.

Искът за намаляване на завещанията и даренията и за възстановяване на запазената част е ограничен със срок и това е срокът на общата петгодишна давност, която за даренията започва да тече от откриване на наследството, а за завещанията - от момента, в който заветникът упражни своите права по завещанието.

Искането за намаляване на завещателните разпореждания и възстановяване на запазената част се предявява обикновено в делбеното производство (чл. 341 и сл. ГПК), но то може да бъде предявено и с отделен иск преди делбата. Ищец по иска за възстановяването е наследникът, чиято запазена част е накърнена. Ответник е облагодетелстваният със завещателното разпореждане или дарението, който е получил повече от това, което се съдържа в разполагаемата част.

Преюдициални въпроси в производството за делба са „Чл. 343. В производството за делба се разглеждат оспорвания на произход, на осиновявания, на завещания и на истинността на писмени доказателства, както и искания за намаляване на завещателни разпореждания и на дарения“.

Изчисляване на размера на запазената част. За да се определи размерът на разполагаемата и запазената част, е необходимо да се има предвид цялото имущество на наследодателя такова, каквото то е било по време на неговата смърт, включително имуществото по чл. 12, ал. 1 ЗН. Това се извършва по начин, указан в чл. 31 ЗН. Поради това се образува една маса от всички вещи и вземания. Плодовете, придобити след откриване на наследството, също не се включват в тази маса, тъй като те не са принадлежали на наследодателя и наследниците ги получават направо, въз основа на правата, които са придобили с откриването на наследството.

Разполагаемата част се изчислява само върху чистия актив, тъй като само с него могат да се правят облагодетелствания. С оглед на това, от масата на всички имоти в момента на смъртта на наследодателя следва да се извадят всички задължения и чл. 12, ал. 2. Към тази маса се прибавят даренията, направени било пряко, било косвено, с изключение на обичайните такива. Дали дарът е обичаен, се определя от съда за всеки конкретен случай, съобразно повода, по който дарът е бил направен (за рожден ден), лицата, между които е направен, както и самият предмет на дара.  След това се прави прихващане (чл. 30, ал. 1) на завещанията/даренията, направени в полза на наследник, който иска възстановяване на запазената част/

В този случай при оценка на наследствената маса се взема предвид стойността на имуществото по времеоткриване на наследството. Относно даренията, чл. 31 ЗН предвижда те да се оценят според стойността им по времеоткриване на наследството - за недвижимите имоти, и стойността повреме на подаряването - за движимите. След извършване на горните операции от получената обща маса, оценена в пари и представляваща цифрова величина, съобразно чл. 29 ЗН, се определя стойностно размерът както на запазената, така и на разполагаемата част, според броя и вида на наследниците с право на запазена част.

Например, ако наследодателят X, който има две деца А и Б, е оставил в момента на откриване на наследството имущество на сума 8000 лв. и задължения в размер на 1000 лв. и е извършил две дарения - едно за сума 3000 лв. и друго за 2000 лв. - общо за 5000 лв., за да се определи дали е накърнена запазената част на децата А и Б, ще следва от наличното имущество, оценено на сума 8000 лв., да се приспаднат задълженията от 1000 лв. и да се присъединят даренията за сума 5000 лв. Получава се обща маса в размер на 12 000 лв. Понеже запазената част на наследниците А и Б в случая е 2/3 - 8000 лв., а разполагаемата част - 4000 лв., очевидно с облагодетелстванията, възлизащи общо на сума 5000 лв., разполагаемата част, която възлиза на сума 4000 лв., е превишена с 1000 лв.

Съгласно чл. 30 ЗН, наследникът, който не може да получи пълния размер на запазената част поради завещания и дарения, може да иска намалението им до размера, необходим за допълване на тази част, след като прихване направените в негова полза завети и дарения, с изключение на обичайните.
### Ред за намаляване на извършените завещателни разпореждания (чл. 32 и сл. ЗН).
При универсалните завещания, намалението се извършва по следния начин: съдът постановява вместо завещаната част от имуществото, същото да бъде намалено, съобразно чл. 29 ЗН. Напр. завещана е 1/3 идеална част от наследството, а наследодателят е оставил 4 деца и съпруга. Неговата разполагаема част не е 1/3, а 1/6 част. Съдът постановява да се извърши намаление на завещанието от 1/3 на 1/6.

Заветът се намалява, след като предварително се оцени цялото наследство и отделно завещания имот и съобразно размера на разполагаемата и запазената част се установи дали надвишава, или не, разполагаемата част на наследодателя, т.е. дали накърнява, или не, запазената част на наследниците по закон. Ако заветът надвишава разполагаемата част и е само един, заветникът се поканва да заяви кои имоти желае да задържи. Ако не стори това, завещанието се намалява от съда, като се върви от последните по ред имоти към по-предните (чл. 34).

Когато наследодателят е направил няколко завещателни разпореждания и с тях е накърнена запазената част, същите се намаляват съразмерно (чл. 32 ЗН), освен ако завещателят е разпоредил другояче. Няма значение времето, когато са били извършени завещателните разпореждания. При съразмерното намаление на завещателните разпореждания не се прави разлика между наследници и заветници, т.е. няма значение дали разпорежданията са направени в полза на наследниците, или на чужди на наследството лица, както и дали се касае до завет, или универсално завещание.

Ред за намаляване на направените дарения (чл. 33). Дареният, срещу когото е направено искане за намаление по чл. 30 ЗН, не може да се позове на обстоятелството, че е придобил собствеността на подарения имот по давност. Недопустимо е собственикът да може да придобие правото на собственост на друго основание, след като го е придобил по дарение. Когато даренията са няколко, намалението им трябва да стане по ред, обратен на тяхното извършване, като се започне от по-късно извършените дарения и се върви последователно към предшестващите, по-рано извършени дарения (чл. 33 ЗН). Така установеният от закона ред може да се обясни с обстоятелството, че първите дарения са направени от разполагаемата част.

Ред за намаляване едновременно на завещания и на дарения. Когато са направени завещателни разпореждания и дарения, последните се намаляват, само след като се изчерпи завещаното имущество. Ако завещателните разпореждания не стигат за допълване на запазената част, тогава се пристъпва към намаляване на даренията по ред, обратен на тяхното извършване (чл. 33 ЗН).

Ред за намаляване на завет за плодоползване (чл. 35). Законът за наследството в случая не установява какво е отношението между голата собственост и плодоползването на имуществото. ВКС счита, че при тази хипотеза, за да се определи дали е надхвърлена разполагаемата част, следва да се постъпи по начина, по който се извършва пресмятане, за да се намери основата, върху която следва да се изчисли данъкът върху наследството - съотношението на стойността на голата собственост спрямо плодоползването, в зависимост от възрастта на плодоползвателя и вероятната продължителност на ползването.

Наследниците с право на запазена част, които получават голата собственост, имат изборното право или да изпълнят завещателното разпореждане, или да изоставят пълната собственост върху такава част от наследствения имот, която се равнява на разполагаемата част. Същото изборно право те имат и когато наследодателят е завещал голата собственост върху имоти, доходът от които надвишава дохода на разполагаемата част (ал. 2). Решението да се изпълни завещателното разпореждане може да бъде взето само със съгласието на всички засегнати наследници, без този, в чиято полза то е направено (ал. 3).

Решението на съда, с което се уважава искът за възстановяване на запазената част, отменя или изменя завещателните разпореждания и дарения, с които се накърнява запазената част на наследника по закон. От момента на влизане на решението в сила ответникът, който е облагодетелстван със завещанието или дарението, губи права над частта, с която е накърнена запазената част на ищеца. Това, което надвишава разполагаемата част, следва да се върне в наследствената маса за разпределяне между наследниците.

Чл. 36 определя разпределението на имотите „(1) Когато предмет на завета или дарението е недвижим имот и отделянето на част от него, за да се допълни запазената част на наследника, не може да стане удобно, в случай че стойността на завещания или подарения имот, пресметната съгласно чл. 31, надвишава с повече от 1/4 разполагаемата част, имотът остава изцяло в наследството, а заветникът или надареният получават стойността на разполагаемата част. Ако не е надвишена 1/4, заветникът или надареният може да задържи целия имот и да възмезди наследника с пари според цената по време на намаляването. (2) Когато заветникът или надареният е наследник със запазена част, той може да задържи целия имот само ако стойността му не надвишава разполагаемата част и неговата запазена част, взети заедно. (3) Заветникът или надареният са длъжни да върнат плодовете от имотите, които надминават разполагаемата част, от деня на смъртта на наследодателя, ако искът за това е предявен в едногодишен срок от същата дата, а в противен случай - от датата на исковата молба“.

Възстановяването на запазената част има действие и по отношение на третите лица, които са придобили имота от ответника, срещу когото е постановено намалението. Правата на третите лица обаче не отпадат автоматически с извършване на намалението и възстановяване на запазената част на наследника. Наследникът с възстановената част след намаляването на завещателните разпоредби може да отмени отчуждението, ако не може да я допълни от имуществото на заветника или дарения и ако приобретателят не допълни запазената част в пари.

Отчужденията могат да се отменят по иск на наследника с право на запазена част против третото лице, ако са налице условията на чл. 37, ал. 1 ЗН:

ако отчужденията са станали, преди да е изтекла една година от откриване на наследството или след като е била вписана исковата молба за намалението;

ако наследникът не може да допълни своята запазена част от имуществото на лицето, в полза на което е извършено завещателното разпореждане или дарението;

ако приобретателят не допълни запазената част в пари (чл. 37, ал. 1 ЗН).

Исковете трябва да се предявят, като се почне от последното отчуждение и се върви последователно към предшестващите (чл. 37, ал. 3 ЗН). Засегнатият наследник със запазена част следователно трябва да се обърне най-напред към облагодетелствания. Ако не може да допълни своята запазена част от неговото имущество и ако третото лице - приобретател, не допълни тази част в пари, едва тогава може да се иска отмяна на отчуждението, извършено в полза на третото лице.

В ЗН не се говори нищо за случаите, когато са завещани движими вещи. Трябва да се приеме, че постановеното намаление, когато се отнася за движими вещи, няма действие спрямо третите лица - приобретатели на вещта. В този случай засегнатият наследник може да иска от облагодетелствания само паричната стойност, която вещта е имала при откриване на наследството.
### Отменяне на завещанието.
Завещанието е отменим акт – завещателят може във всеки момент да го промени, да  направи ново или да го отмени изцяло. Отмяната може да се извърши по няколко начина:

Изрична отмяна (чл. 38 „Завещанието може да бъде отменено изрично с ново завещание или с нотариален акт, в който завещателят изрично заявява, че отменя изцяло или отчасти предишните си разпореждания“) – завещателят прави изрично изявление, че иска да го отмени. Съгласно чл. 38 може да се извърши по два начина:

С ново завещание – завещателят е направил завещание на времето и след това съставя ново в една от възможните форми. Това завещание съдържа необходимото съдържание, но наред с това и спец.клауза – „отменям завещанието си направено на … в полза на …”. Завещателят желае да отмени точно определено завещателно разпореждане. Няма пречка да се отмени само част от първото завещание (по отношение на лицата; обектите и др.). Няма значение в каква форма е първото и в каква е второто завещание;

С нотариален акт – това не е нотариално завещание, а специален нотариален акт, който е форма на волеизявление на отмяна на предходно завещание. Това е единственото му съдържание. Тази възможност се употребява, когато завещателят вече не иска да има завещание. Саморъчното завещание може да се отмени като го унищожи, т.е. нот.акт е приложим най-вече за нот.завещание, което стои в нотариалните книги. Именно в тази хипотеза единствената възможност е нот.акт. С нот.акт може и частично да се отмени нот.завещание.

Мълчалива (чл. 39 ЗН „Последващото завещание, което не отменя изрично по-раншното, отменя само онези разпоредби в него, които са несъвместими с новите“) – завещателят не прави изрично волеизявление за отмяна на завещание, а съставя ново с по-късна дата. Новото отменя ли непременно предходното? – не е задължително. Чл. 39 казва, че последващото завещание отменя само онези разпоредби, които са несъвместими с новото (завещал е един и същи имот; или ½ от имуществото си на определено лице и с новото остави цялото си имущ.). Ако с първото е завещал ½ на някого, а с новото завещава 2/3 на друго лице, първото завещание няма да се отмени изцяло, а лицето от първото завещание ще получи 1/3.

Чл. 40 „Завещанието, което е отменено с последващо такова, остава отменено даже и когато последващото завещание не произведе действие поради това, че установеният наследник или заветник умре преди завещателя или се окаже недостоен, или се отрече от наследството или от завета“ – в случай че новото завещание не породи действие (наследник/заветник е починал; недостоен; или се отрече от наследството/завета) не се възстановя старото завещание.

Ако новото завещание не произведе действие, защото в него има порок и то е недействително (и нищожно, и унищожаемо, защото то с обратна сила отпада), то всъщност не е завещание и à отменителният му ефект не може да произведе действие. При недействителност на новото завещание, старото ще породи действие.

Конклудентна отмяна (чл. 41) – става въпрос само за завет на индивидуално определена вещ. Има две възможности: отчуждаване; или унищожаване. Тази вещ няма да е в имуществото на наследодателя, затова и законът свързва действията на завещателя с конклудентната отмяна за тази вещ. Заветът ще остане отменен дори и ако завещателят отново придобие тази вещ.

Ако отчуждителната сделка бъде унищожена, поради порок във волята (грешка, измама и др.), отчуждената вещ ще се върне в имуществото на завещателя и отменителното действие няма да е настъпило. Когато отчуждителният акт е симулативен, тъй като в тези случаи не може основателно да се предположи съществуването на воля за отменяване на завета.

Съпоставка с чл. 19, ал. 1 ЗН – заветът е недействителен, ако завещателят не е собственик на вещта при откриване на наследството. А по чл. 41 заветът е отменен, а не недействителен. Чл. 19, ал. 1 ще се прилага, когато не е налице отчуждаване или унищожаване (вещта е излезнала от патримониума на завещателя по негова воля). Ако причината е друга (не по негова воля) – заветът е недействителен.

Законът предвижда един случай, при който завещанието губи своята сила, без да е било отменено изрично или мълчаливо. Завещателното разпореждане, което единият съпруг е извършил в полза на другия, престава да действа, ако бракът се прекрати поради развод (чл. 54, ал. 1).
### Нищожност на завещанието. Съпоставка с общия режим при сделките.
Положението е идентично като при сделките по ЗЗД. Уредбата в ЗН не изключва ЗЗД, но в ЗН не са уредени само особените случаи, а имаме и преповтаряне със ЗЗД.

Обща характеристика. Позоваване на нищожност/унищожаемост може да се прави само, когато е настъпила смъртта, т.е. открито е наследството:

Нищожни завещания – не поражда действия, на нищожността може да се позове всеки, не може да се санира. Нищожното завещание не произвежда действие и няма нужда да се прогласява неговата недействителност от съда в отделен исков процес. Когато по дадено дело се представи нищожно завещание, съдът може да се произнесе по неговата нищожност в рамките на образувания процес.

Унищожаеми завещания – притежават всички елементи, които законът изисква за тяхната действителност, но са засегнати от някакъв порок, който дава основание на заинтересования да иска тяхното унищожаване.

Завещанието може да бъде изцяло недействително или само в някои отделни негови части. В тези случаи, ако между действителната част и останалата част на завещанието има известна вътрешна връзка и зависимост, която дава основание да се счете, че без недействителната част завещанието не би било извършено, последното е недействително изцяло. Но ако при обсъждане на взаимната връзка на отделните части на завещанието при обстоятелствата на конкретния случая може да се стигне до извода, че завещанието би било извършено и без тази недействителна част, отпада само последната, без да бъдат засегнати другите части на завещанието (срв. чл. 26, ал. 4, във връзка с чл. 44 ЗЗД).
### Основания за нищожност:
Противоречие със закона (императивни правни норми) или добрите нрави. Противни на закона са завещателните разпореждания, извършени от две и повече лица едно на друго или в полза на трето лице (чл. 15 ЗН). Нищожно е завещанието, което се отнася до недопустим предмет, напр. част от жилище, което не може да бъде самостоятелно.

Когато единственият мотив, поради който се прави противоречи на закона или добрите нрави (чл. 42, б. „в”). Но когато освен изразения в завещанието мотив, който е противен на закона или на добрите нрави, са изразени и други мотиви, които са в съгласие със закона и с добрите нрави и са решаващи за извършване на завещанието, то не може да се счете за недействително.

Липса на форма – и при саморъчното, и при нот.завещание, което и да е от изискванията да не е налице. Например завещанието, което не е подписано от завещателя или е извършено, без да са присъствали свидетели, или завещанието, което, след като е написано, не е прочетено в присъствието на свидетелите, прочетено е не от нотариуса, а от друго лице или изобщо не е четено.

Когато е направено в полза на лице, което няма право да наследява (да съществува, да е родено и да не е починало/прекратено, а за ФЛ по изключение – да е заченато). Това основание ще е налице, ако е направено в полза на лице, което е починало, или не е заченато.

Тук по правило влизат и недостойните. Необходима е съпоставка между чл. 42, б. „а” в категорията недостоен и чл. 4, ал. 2 ЗН – от чл. 4, ал. 2 излиза, че завещанието няма да е недействително. За да може да наследи недостойният по чл. 4, ал. 2 завещателят трябва да е знаел за недостойнството, т.е. съзнателно е оставил нещо на недостойния. Ако не е знаел – съгласно чл. 42 завещанието е нищожно.

Ако условието и тежестта са невъзможни – по правило порока на модалитета не следва да засягат валидността на основното волеизявление. Тук изрично е предвидено друго. След като е направил условие, което не може да се изпълни, значи че завещателят не иска да остави това имущество. Не би следвало тежест и условие да са на една плоскост. При тежестта основното волеизявление действа, независимо от изпълнението й. Затова според Станева невъзможността на тежестта не би следвало да води до нищожност, но няма практика в тази насока и затова не можем да тълкуваме закона корективно. Възможно е да имаме условие, което не е невъзможно, но противоречи на закона/морала (да се разведеш). ЗН не съдържа уредба – прилагаме ЗЗД. Дали незаконността ще се отрази само на модалитета или на цялото завещание, т.е. частична недействителност (чл. 26, ал. 4) – в определени ситуации недействителността ще засегне само опорочената част (когато от изразената воля може да се стигне до извода, че би било направено и без недействителната част). Частичната недействителност е изключение от правилото. Практиката с основание приема, че когато едно такова условие е било решаваща причина за извършване на завещателното разпореждане, същото трябва да се счете изцяло за недействително, а когато условието няма такъв характер, трябва да отпадне само то, а облагодетелстването да остане в сила. 
### Унищожаемост на завещанието. Съпоставка с общия режим на унищожаемост на сделките.
Унищожаеми завещания – пораждат действие с настъпване на смъртта, но може да бъде атакувана по съдебен ред и завещанието ще отпадне с обратна сила. При сделките правото на иск принадлежи на лицето, чиято воля е опорочена по правило в тригодишен срок. При наследственото право този човек е починал и нямам как да предяви иск. Иск ще предявят трети лица с правен интерес. Срокът за предявяване на иска (чл. 44) – тригодишен срок от деня, в който ищецът е узнал за причината за унищожаемостта, но не повече от 10 г. от откриване на наследството. Без ограничение може да се позоваваме на унищожаемостта чрез възражения.

Нищожното завещание не може да стане действително по пътя на потвърждаването му дори и когато по-късно отпадне това обстоятелство, което пречи за действителността на завещанието. Унищожаемите завещателни разпореждания обаче могат да бъдат потвърждавани от наследниците, които имат правото да искат унищожението им. По този начин те могат да бъдат заздравени. Потвърждаването се извършва чрез писмен акт, в който трябва да се посочи и основанието за унищожаемоста. Завещанието се потвърждава и когато страната, която има право да иска унищожаването му, го изпълни доброволно изцяло или частично, като знае основанието за унищожаемостта му. Потвърждаването действа с обратна сила, т.е. завещанието се счита за действително от момента на извършването, а не от момента на потвърждаването му.
### Основания за унищожаемост:
Грешка – когато има несъответствие между изявената и действителната воля на завещателя и това несъответствие е несъзнателно. Грешката може да се отнася до лицето, в полза на което е направено едно завещание, или до предмета на завещанието;

Измама – умишлено изопачени обстоятелствата, които обуславят извършването на завещателното разпореждане. Измамата може да се състои и в премълчаване на известни обстоятелства, за които, ако завещателят знаеше, не би извършил завещанието;

Заплашване, въпреки че ЗН използва насилие – има се предвид психическо въздействие; при насилие – липса на воля. То трябва да бъде сериозно, да въздейства върху психиката на завещателя и да възбужда основателен страх, под влияние на който е принуден да извърши завещателното разпореждане;

Активната завещателна способност – от лице, което е недееспособно с оглед завещателната дееспособност (не са налице предпоставките в чл. 13 – не е пълннолетно; или е поставено по пълно запрещение; или не е могло да действа разумно в конкретния момент). ;

Грешка в мотива – стига той да е единственият, поради който завещанието е направено. Например: „Завещавам библиотеката си на А, който се занимава с научноизследователска работа." Всъщност А не се е занимавал никога с такава работа и поради това може да се иска унищожаване на завещанието. Не може да е налице крайна нужда.


