# **Обективно съединяване на искове – понятие и видове. Насрещен иск и възражение за прихващане. Обратен иск. Инцидентен установителен иск. Съдебно решение при обективно съединяване на искове.**
## **Обективно съединяване на искове – понятие и видове.**
ОСИ е налице, когато за общо разглеждане в рамките на едно производство се съединяват няколко иска с различен предмет, които по правило са между едни и същи главни страни – чл. 210. Има изключения от изискването исковете да са между едни и същи страни, напр. при обратния иск и при главното встъпване.  

Кога исковете са с различен предмет – доколкото исковете са между едни и същи страни, тук разликата в техния предмет може да се дължи на разлика в основание и/или в петитума. Следователно имаме ОСИ, когато исковете са с различно основание – ищецът обосновава един и същ петитум с различни основания – претендира собственост въз основа на договорно основание или придобивна давност; претендира парично вземане на основание нищожност на договора, по който е престирано, или поради неговото разваляне и др. Също така имаме ОСИ, когато ищецът основава няколко претенции (петитуми) на едно и също основание – претендира връщане на вещта, а ако тя е унищожена иска присъждане на нейната равностойност и пр. Разбира се, имаме ОСИ и когато е налице разлика както в основанието, така и в петитума – предявява се иск за разваляне на договора и за връщане на даденото по него и пр. 

При ОСИ има съединяват на няколко спорни предмета, които са предявени с иск. Когато ответникът предявява свои права за защита с възражения, не се стига до ОСИ. Възражението е друго защитно средство, което е различно от иска и относно което важат други правила.  

Обективното съединяване, подобно на субективното, цели процесуална икономия и постановяването на безпротиворечиви решения. За разлика от другарството, ОСИ винаги е процесуална възможност, зависеща от волята на ищеца. Изключение има само в брачния процес (чл. 322). В останалите случаи то никога не е наложително.  
### ` `Видове обективно съединяване на искове 
Според способа : 

предявявяване с обща искова молба от ищеца на няколко иска срещу същия ответник – чл. 210 ГПК;  

предявяване на насрещен иск от ответника – чл. 211 ГПК; 

предявяване на инцидентен установителен иск – чл. 212 ГПК; 

предявяване на обратен иск – чл. 219, ал. 3 ГПК; - чрез изменение на основанието или петутима на иска при условията на чл. 214 ГПК, когато се добавя ново основание или петитумa.

Според времето 

първоначално – при предявяване на няколко иска от ищеца с исковата молба; 

последващо – във всички останали случаи. 

Според почина за ОСИ 

ОСИ по почин на ищеца – чрез предявяване на няколко иска с една искова молба по чл. 210 ГПК или изменение на иска по чл. 214 ГПК; 

ОСИ по почин на ответника – чрез предявяването на насрещен иск по чл. 211 ГПК; 

ОСИ по почина на ищеца или на ответника – при предявяване от някоя от тези страни на инцидентен установителен иск по чл. 212 ГПК или на обратен иск по чл. 219, ал. 3 ГПК. 

ОСИ по почин на съда - по реда на чл. 213 ГПК - когато пред съда са висящи няколко дела между същите страни и са налице условията за тяхното съединяване по чл. 210 ГПК. Тогава съдът може по негова преценка да обедини тези дела в едно производство за общо разглеждане и ще се стигне до обективно съединяване на искове. В този случай не е необходимо да има връзка между делата, тъй като те са между същите страни. Тук също важи изискването делата да са на една и съща фаза.  

Според съотношението, в което се намират съединените искове:

**Kумулативно** – иска се защита и решение по всеки от предявените искове едновременно (напр. “Моля да развалите договора и да осъдите ответника да ми върне престираното по него” или “Моля да осъдите ответника да ми плати главница и неустойка”); 

**Eвентуално** – единият иск се предявява като главен, като по него ищецът иска решение и защита безусловно, а другият се предявява като евентуален, като по него ищецът претендира защита и решение под условие, че не получи защита по иска, предявен като главен (напр.: “Моля да унищожите брака, а в случай, че отхвърлите този иск да го прекратите поради развод.” 

**Aлтернативно** – ищецът иска защита и решение по който и да е от предявените искове (напр.: “моля да осъдите ответника да ми предаде пианото или цигулката” – кога е допустимо така формулирано искане ще коментираме по-долу).
### Условия за допустимост на ОСИ
Различаваме общи условия за допустимост, които се извеждат от разпоредбата на чл. 210 ГПК и особени, специфични условия, които се извеждат от уредбата на съответната форма на ОСИ.  

Исковете да са между едни и същи страни – това правило има изключения при обратния иск и при главното встъпване. В останалите случаи разликата в страните би следвало да се преценява на основата на субективното съединяване на искове.  

Еднаква подведомственост на съда – чл. 210, ал. 1 не съдържа това условие, но то се предпоставя. Не може да се разгледат заедно искове, ако относно спора по единия има арбитражно споразумение и ответникът направи възражение в срока за отговор на исковата молба. В този случай производството по този иск ще се прекрати, което ще осуети съвместното им разглеждане.  

` `Делата трябва да са родово подсъдни на един и същ съд. Родовата подсъдност се преценява поотделно за всеки от съединените искове. Това изискване не е налице само по отношение на исковете, предявени от първоначалния ищец с обща искова молба, доколкото чл. 104, т. 6 ГПК  предвиди, че в този случай съединените искове са родово подсъдни на ОС. В останалите хипотези на ОСИ изискването за родова подсъдност на всички искове продължава да е условие за допустимост на съвместното им разглеждане в едно производство. Все пак при наличието на връзка, особено на обусловеност между тях, когато обуславящият иск е родово подсъден на ОС, би следвало да се приеме, че ще възникне компетентност на ОС и по обусловения иск. В това отношение важи чл. 210, ал. 2 ГПК, която предвижда, че не могат да се разделят дела, между които има връзка, освен ако се разглеждат по различен съдопроизводствен ред. Следва да се съобрази и чл. 270, ал. 4 ГПК, която казва, че решението на ОС, постановено по дело, което е родово подсъдно на РС, не е порочно на това основание – не е недопустимо. 

Съединените искове трябва да са и местно подсъдни на един и същи съд. Ако двата иска са местно подсъдни на различни съдилища, съдът служебно ще ги раздели, когато местната подсъдност е уредена като абсолютна  процесуална предпоставка, и ще препрати неподсъдния му иск на компетентния съд. В останалите случаи, когато местната подсъдност е относителна предпоставка, до разделяне и препращане ще се стигне само при отвод на ответника в срока за отговор на исковата молба. Това правило не важи при инцидентния установителен иск, обратния иск, насрещния иск. Там местно компетентен е съдът, който е сезиран с първоначалния иск – не се прилагат общите правила за местна подсъдност и ответникът не може да прави отвод въз основа на тях. 

Еднакъв съдопроизводствения ред на разглеждане на съединените искове. И от това правило има изключения, защото в редица особени искови производства изрично е въведено отклонение – напр. в делбеното производство (чл. 343 ГПК).  

Съдът проверява наличието на условия за съвместното разглеждане на съединените искове, като при липсата на тези условия той с определение ги разделя и разглежда в отделни производства – чл. 210, ал. 2 ГПК. Той може да ги раздели и при наличието на всички условия, ако намери, че съвместното им разглеждане ще бъде значително затруднено, но само ако между тях няма връзка – чл. 210, ал. 2 ГПК.  

Определението за разделяне на исковете не се приема за преграждащо и поради това не подлежи на обжалване. 
### Кумулативно, евентуално и алтернативно ОСИ 
В теорията има основно две разбирания по отношение на критериите  за това деление.  Според едното, което може да се означи като материалноправно,  критерий е взаимната връзка, съотношението между материалните правоотношения, които са предмет на отделните искове. С оглед на това разбиране, до кумулативно съединяване ще се стигне, когато материалните правоотношения, които са предмет на съединените искове, не са зависими помежду си, а съществуват самостоятелно. Например между страните са сключени различни договори, като ищецът предявява с една молба срещу ответника претенциите си по тях. Според това разбиране до евентуално ОСИ се стига, когато правоотношенията, които са предмет на съединените искове, са зависими едно от друго. Възможните зависимости са следните: при положителен тип връзка правото по единия иск е условие за съществуване на правото по другия иск – напр. такава е връзката между вземането за главница и това за лихви; между правото за разваляне на договора и това за връщане на даденото по договора и др. В този случай, ако първото право съществува, може едновременно с това да съществува и второто (второто право зависи и от допълнителни условия). Ако първото не съществува, то със сигурност не съществува и второто (първото е едно от условията за съществуване на второто – нямам вземане за лихва, ако не е възникнало правото ми да получа главицата). Вторият тип връзки на зависимост е от т.нар. отрицателен тип. В този случай съществуването на правото по единия иск изключва възможността едновременно с него да съществува и правото по втория иск. В този случай второто право може да съществува, само ако първото не съществува (напр. ако се дължи уговорена неустойка за забава в плащането на парично вземане, то това означава, че не се дължи законна лихва за същата забава; ако обаче клаузата за неустойка е нищожна, то тогава би се дължала законна лихва). Според това разбиране алтернативно ОСИ е налице, когато има конкуренция между основанията или петитумите на съединените искове (напр.: при договор с уговорени алтернативни престации – уговорката е, че се дължи един от музикалните инструменти – цигулката или пианото).  

Според другото разбиране, което може да се означи като процесуално, от значение за вида на съединяването е възможността да се получи защита от страната по всички или само по някои от предявените искове. Това разбиране се споделя в практиката и е преобладаващо в теорията. Според него, когато е възможно страната да получи защита по всички искове едновременно, е налице кумулативно ОСИ. Това е възможно, когато между предметите на делата няма връзка на зависимост. То обаче е възможно и при положителен тип връзка между тях – напр.: искам главницата и лихвата, искам едновременно уважаване на иска за разваляне на договора и за осъждане на ответника да ми върне владението върху недвижимия имот и др. В хипотезата на кумулативно ОСИ съдът дължи решение по всички съединени искове, като решенията подлежат на самостоятелно обжалване. Необжалваните влизат в сила. 

До евентуално ОСИ ще се стигне при отрицателен тип връзка на зависимост. Тъй като правата по съединените искове не могат да съществуват едновременно, то това означава, че няма как едновременно да се иска уважаване и защита едновременно по всички искове. Напр.: ищецът иска унищожаване на брака, а ако този иск е неоснователен – прекратяването му поради развод; иска присъждане на наем, а в случай че този иск се отхвърли поради липсата на наемно правоотношение, претендира същата сума като обезщетение за ползване без основание и др.. При евентуалното ОСИ ищецът търси безусловно защита по главния иск, а по евентуалния при условие, че не получи такава по главния. Това разбиране следва да се подкрепи напълно в случаите, при които исковете са предявени от едно и също лице. По изключение, когато ищец по исковете са различни лица, до евентуално ОСИ ще се стигне и при положителна зависимост. Напр. такова е положението при обратен иск, предявен от ответника, защото той няма да получи защита по първоначалния иск, ако този иск бъде уважен (а не отхвърлен), и в този случай търси защита по евентуалния срещу помагача си (при осъждане на ответника-солидарен длъжник за цялото обезщетение по първоначалния иск, се иска осъждане на другия солидарен длъжник-помагач на ответника и ответник по обратния иск); такава особеност се наблюдава и при насрещния иск на ответника срещу първоначалния ищец. В случаите на евентуално ОСИ съдът дължи безусловно решение по главния иск, а по евентуалния – само при сбъдване на условието (ако не се получи защита по главния). Следователно, при несбъдване на условието, съдът ще постанови решение само по главния иск. В този случай само срещу това решение може да се подаде жалба (няма решение по евентуалния иск, няма годен обект на обжалване). При обжалването на единственото решение по главния иск във въззивна инстанция това решение може да се отмени и главният иск да се отхвърли. Следователно, в този случай условието за постановяване на решение по евентуалния се сбъдва във въззивна. Тогава тя дължи решение по евентуалния иск – чл. 271, ал. 2 ГПК. Във връзка с това е важно да се подчертае, че при предявен евентуален иск, съдът извършва по него всички процесуални действия. Единственото, което не се дължи е решение, ако не се е сбъднало условието.  

` `Алтернативното съединяване – ищецът търси защита по който и да е от предявените искове, като изборът кой от тях да уважи е на съда – чл. 130, ал. 3 ЗЗД. Алтернативното съединяване по правило е недопустимо, защото съдът не може да избира вместо ищеца (това е неопределен петитум). Ищецът трябва да направи избора. Допустимо е при договор с алтернативни престации, и то когато изборът е възложен на трето лице, което не го е направило в съответния срок. Тогава изборът прави съдът. (чл. 130, ал. 3 ЗЗД). При алтернативно ОСИ съдът, ако уважи поне един от исковете, не дължи произнасяне по останалите. Ако обаче отхвърли всички – дължи се произнасяне по всички. Особеностите при обжалването са аналогични на тези при евентуалното ОСИ.  

В практиката има и трето разбиране относно една специфична хипотеза, при която се приема, че е налице евентуално или алтернативно ОСИ. То е застъпено в Тълкувателно решение № 114 от 01.09.1963 г. по гр. д. № 95/1963 г., ОСГК на ВС, където се приема, че е допустимо съединяването на иск за собственост на движими вещи с иска за заплащане на тяхната равностойност при условията на евентуалното обективно съединяване, при което се иска ревандикацията на вещта, а ако тя не е налице или е развалена пълно или частично - нейната равностойност. Допустимо е същото съединяване и при условията на алтернативното обективно съединение, при което вещта е налице, но се иска ревандикацията й или нейната равностойност, в последния случай само ако за прехвърляне собствеността на същата вещ не е необходима специална форма. В този случай практиката константно приема, че се дължи решение и по двата иска, което е характерно за кумулативното ОСИ, евентуалност/ алтернативност, но осъждането в този случай е в условията на евентуалност/алтернативност (осъжда ответника да предаде вещта, а ако тя е унищожена или развалена, да плати нейната парична равностойност). Следователно в този случай условието е свързано с изпълнението на решенията, като едва в изпълнителното производство ще стане ясно, дали поставеното условие се е сбъднало, съответно в изпълнителното производство ответникът би могъл да избере, дали да престира вещта или нейната равностойност. Тази особена хипотеза е обусловена от уредбата на изпълнителния способ за предаване на движими вещи. Съгласно чл. 521 ГПК, ако при изпълнението движимата вещ не се намери у длъжника, или е повредена/унищожена, по искане на взискателя се преминава към събиране на нейната парична равностойност.  
### Форми на обективно съединяване на искове
` `Първоначално ОСИ чрез предявяване с една искова молба на няколко иска между същите страни – чл. 210 ГПК. Налице е, когато ищецът с обща искова молба предявява няколко иска срещу същия ответник, по които се образува общо производство – чл. 210 ГПК.  

Условия за допустимост на тази форма на ОСИ. Относно тази форма важат в най-пълна степен общите постановки за допустимост на ОСИ, тъй като те се извличат от чл. 210 ГПК, където тя е уредена. Това означава, че: 

По отношение на родовата подсъдност важи правилото, че тя се определя поотделно за всеки от съединените искове (релевантен с оглед чл. 104, т. 3 и т. 4 ГПК е размерът на цената на всеки от съединените искове, а не сбора от тях), като компетентен е съдът, който е компетентен по всеки от тях. Когато съединените искове са с различна родова подсъдност (едни са подсъдни на РС, а друг или други – на ОС), важи правилото на чл. 104, т. 6 ГПК, съгласно което компетентен по съединените искове е ОС, когато те се разглеждат по реда на едно и също производство.  

Правилото е, че с обща искова молба могат да се съденият искове, подлежащи на разглеждане по реда на едно и също производство (всички по реда на общия исков процес, или всички по реда на особено исково производство).  – чл. 210, ал. 1 ГПК.  

Практиката с основание приема за допустимо предявяването с една искова молба на няколко иска (особено при наличието на връзка между правата по тях), попадащи в обхвата на чл. 365 ГПК, независимо от това, че част от тях с оглед на размера на цената на иска биха били родово подсъдни на РС и оттук – подлежащи на разглеждане по реда на общия исков процес, а други – на ОС, и оттук – подлежащи на разглеждане по реда на особеното исково производство по търговски спорове. В този случай съединените искове се разглеждат по реда на особеното исково производство по търговски спорове. 

Особени правила има в материята на бързото производство, където в чл. 310, ал. 3 ГПК изрично е предвидено, че при съединяване на искове по чл. 310, ал. 1 ГПК (подлежащи на разглеждане по реда на бързото производство) с такива, които се разглеждат по реда на общия исков процес, исковете не се разделят, а заедно се разглеждат по реда на общия исков процес.  

В практиката се приема за допустимо съединяването на иска по чл. 19, ал. 3 ЗЗД (подлежащ на разглеждане по реда на особеното исково производство за сключване на окончателен договор) със свързани с него искове, подлежащи на разглеждане по реда на общия исков процес. Основното съображение е, че това особено исково производство не съдържа специални правила за разглеждането на претенцията, а особени задължения на съда при постановяване на решение. 
### Изискването към тази форма на ОСИ е исковете да са насочени срещу същия ответник.  
Това изискване познава изключения (напр. когато с исковата молба освен предявяването на главния иск срещу ответника по него, се привлича помагач и се предявява обратен иск срещу него), като и в теорията, и в практиката се споделя разбирането, че е допустимо първоначално ОСИ и срещу различни ответници при наличието на връзка на обусловеност между предметите на съединените искове (това е различен тип връзка от тази, която има предвид чл. 215 ГПК, поради което в тези случаи ответниците не са другари помежду си по съединените искове). В практиката този извод се аргументира и от чл. 210, ал. 2 ГПК, която не позволява разделянето на ОСИ на това основание (поради предявяване на исковете срещу различни ответници), ако те се разглеждат по реда на едно и също производство и има връзка между предметите им. Така напр. в Определение № 685 от 04.08.2016 г. по т. д. № 3183/2015 г., т. к., ІІ т. о. на ВКС е прието за допустимо съединяването на иск по чл. 55, ал. 1, предл. 3 ЗЗД за връщане на платена цена по развален предварителен договор срещу първия ответник, с иск по чл. 135 ЗЗД за обявяване на относително недействително спрямо ищеца на апортирането на имота от този ответник във капитала на дружеството, конституирано като втори ответник по делото. Връзката между предметите на двата иска в този случай е на обусловеност (положителен тип) с оглед на приетото в т. 2 на ТР № 2/2017 г. на ОСГТК на ВКС, тъй като вземането на ищеца по първия иск (който е само срещу единия ответник) го легитимира като кредитор по втория обусловен иск по чл. 135 ЗЗД (който е срещу първия и втория ответници).  
## **Насрещен иск и възражение за прихващане.**
### Насрещен иск – чл. 211 ГПК. 
Това е искът, който се предявява по висящо дело от ответника по първоначалния иск срещу ищеца по този иск, и който се съединява за общо разглеждане и решаване с първоначалния иск в образуваното по него производство.  

Насрещният иск е форма на последващо обективно съединяване на искове, специфичното за която е това, че е между страните по първоначалния иск, но с разменени процесуални позиции – ищец по този иск е първоначалният ответник, а ответник по него е първоначалният ищец. Възраженията на ответника, дори когато с тях се предявяват за защита насрещни права, не са насрещен иск, поради това тяхното разглеждане се подчинява на различни правила.  

Няма ограничение във вида на НИ (може да е установителен, осъдителен или конститутивен), като е възможно и различно съединяване между него и първоначалния (кумулативно или евентуално):  

НИ може да е установителен, когато не е по преюдициално правоотношение (ако е по такова правоотношение и е с установителен характер, няма да сме в хипотеза на НИ, а на инцидентен установителен иск – чл. 212 ГПК). Такава е хипотезата, при която по предявен положителен установителен или ревандикационен иск относно вещно право на ищеца върху вещ или имот, ответникът на свой ред предявява положителен установителен иск срещу ищеца с предмет своето право на собственост върху същия имот. Съединяването в този случай е в условията на кумулативност, защото ответникът иска кумулативно (едновременно) защита и по двата иска – и по първоначалния (чрез неговото отхвърляне), и по насрещния (чрез неговото уважаване). Това е допустимо с оглед на съотношението между предметите на двата иска.   

НИ може да е осъдителен. Такъв е той например, когато по предявен иск по чл. 108 ЗС, ответникът предявява насрещен осъдителен иск срещу ищеца за присъждане на обезщетение за подобренията в ревандикирания имот. Отново евентуално е съединяването при първоначален иск за разваляне на договор за прехвърляне на недвижимия имот срещу поето задължение за гледане и издръжка, и предявен в условията на евентуалност НИ за присъждане на обезщетение за извършените подобрения в прехвърления недвижим имот. В тези примери съединяването е в условията на евентуалност, защото ответникът, с оглед на съотношението между предметите на съединените искове, не може да получи едновременно защита и по двата иска. В този случай ответникът ще получи защита по първоначалния иск, ако той бъде отхвърлен. Това би означавало и в двата примера, че ищецът по първоначалния иск не е собственик на имота, поради което той не би дължал обезщетение за подобренията в този (чужд) имот. Поради това съдът изобщо няма да постанови решение по евентуалния насрещен иск. Следователно тук вътрешно процесуалното условие, под което се иска защита и решение по НИ, е уважаването на първоначалния иск, защото именно в хипотезата на неговото уважаване, постановеното решение е неблагоприятно за ответника, поради което в този случай се активира неговият интерес от получаването на защита по НИ.   

Горното не означава, че осъдителен НИ може да се предяви само като евентуален, може да е и в условията на кумулативност – такава е типичната хипотеза при предявяване на НИ с насрещно компенсируемо вземане на ответника, когато ответникът оспорва вземането на ищеца по първоначалния иск. В този случай той иска отхвърляне на осъдителния иск на ищеца и осъждане на ищеца за вземането по НИ. Такъв например е съединяването при първоначален иск за заплащане на възнаграждение по договор за изработка и предявен кумулативно НИ за насрещно парично вземане на ответника срещу ищеца.  

До кумулативно съединяване на първоначалния и насрещния искове се стига и, когато в производство по предявен положителен установителен иск за собственост върху вещ, ответникът предявява насрещен ревандикационен иск относно процесната вещ.  

НИ може да е конститутивен. Например при иск за изпълнение по договора ответникът предявява насрещен иск за унищожаване на договора поради пороци във волята. В този пример съединяването е в условията на кумулативност.  
### Условия за допустимост на тази форма на ОСИ 
` `Важат някои от общите правила за ОСИ. Обща подведомственост на НИ с тази на първоначално предявения иск. Еднаква родова подсъдност – не може насрещният иск да бъде родово посъден на друг съд. Възможно е при условие, че делото по първоначалния иск е родово подсъдно на ОС, а по насрещния на РС, с оглед наличието на връзка между исковете и правилото на чл. 270, ал. 4 ГПК. В обратния случай не е допустимо (първоначалният на РС, а насрещният – на ОС), поради което ще бъде отказано съвместното разглеждане на НИ с първоначалния иск в образуваното производство и той (НИ) ще бъде препратен на родово компетентния съд. Важи изискването за еднаквост на страните, като има и допълнителни изисквания. НИ е допустим, само ако е предявен от първоначалния ответник срещу първоначалния ищец. Не е допустимо подпомагащата ответника страна да предяви НИ срещу ищеца. В допълнение не е допустимо ищецът по първоначалния иск в качеството си на ответник по НИ да предяви на свой ред НИ, нито подпомагащата страна като ответник по обратния иск да предяви НИ срещу главната-подпомагана. Това би затруднило прекомерно развитието на делото по съединените искове. При липсата на тези условия допълнително предявените искове се разделят в отделно производство (делата по тях на това основание не се прекратяват).  Местната подсъдност НЕ Е условие за обективното съединяване при НИ – чл. 211, ал. 1. Местната подсъдност е с по-нисък интензитет, като наличието на връзка между делата налага нейното преодоляване.  

Законът въвежда допълнителни изисквания за допустимост на съединяването на НИ с първоначалния  – чл. 211, ал. 1 ГПК. Законът въвежда алтернативно две допълнителни условия, за да се приеме НИ за съвместно разглеждане с първоначалния – или да има връзка между неговия предмет и този на първоначалния иск, или да може да стане прихващане.  

Съединяването на НИ е допустимо, ако е налице връзка между предмета на НИ с този на първоначалния иск. Няма особени изисквания към типа на връзката, затова са възможни различни варианти. 

Може да е връзка на обусловеност. Такава например е връзката между НИ на ответника по ревандикационен иск за присъждане на парично обезщетение за направени подобрения в имота; както и връзката между първоначален иск по чл. 87, ал. 3 ЗЗД за разваляне на договора и НИ, предявен от първоначалния ответник за връщане на даденото по договора, в случай на неговото разваляне. В тези случаи НИ се предявява като евентуален, като по него се претендира защита и решение в случай, че първоначалният иск на ищеца бъде уважен срещу ответника.  

Може да произтичат от общо основание. Такава връзка е налице, когато ищецът предявява с първоначалния иск вземания по сключен между страните договор, като ответника на свой ред предявява с НИ свои вземания срещу ищеца, които отново са възникнали по договора (напр. ищецът е изпълнител по договор за изработка и с първоначалния иск претендира плащане на уговореното възнаграждение, като ответникът на свой ред предявява НИ за заплащане на неустойка поради допусната забава от ищеца по договора). В дадения пример съединяването между първоначалния и НИ е при условията на кумулативност.  

Може да има общност в обекта – такава е хипотезата, при която по предявен положителен установителен или осъдителен установителен иск от ищеца за защита на правото на собственост на ищеца върху вещ или имот ответникът на свой ред предявява положителен установителен иск за собственост върху същата вещ или имот. Тук съединяването е кумулативно.  

Законът допуска предявяването на НИ и ако има възможност за прихващане между вземането по този иск с вземането на ищеца по първоначалния. В този случай няма нужда между вземанията по първоначалния и по насрещния иск да има връзка – те може да са по различни правоотношения между страните.  

Съгласно чл. 211, ал. 2 ГПК дори да са налице посочените връзки законът регламентира съединяването на НИ с първоначалния като процесуална възможност, която е в дискрецията на съда. Поради това, ако съдът не го приеме за съвместно разглеждане във висящото производство, а го отдели в друго, определението му не подлежи на обжалване. Ако обаче съдът върне насрещната искова молба като нередовна, изобщо откаже да образува производство – подлежи на обжалване като преграждащо - в този см. т. 7, б.”в” на ТР № 1/2013 г. на ОСГТК на ВКС. 
### Производство по предявяване и разглеждане на НИ 
Предявяването на НИ е допустимо в определен от закона преклузивен срок - в срока за отговор на ИМ. При пропускане на срока,  той не може да се разгледа заедно с първоначалния, а ще следва по него да се образува отделно производство.  

НИ се предявява с писмена искова молба, която трябва да отговаря на общите изисквания. Дължи се заплащането на държавна такса по НИ.Спазват се правилата за разглеждане на исковете – размяна на книжа (изпраща се препис на ищеца, който е ответник по НИ, дава му се срок за отговор и пр. ). Произнасянето на съда по НИ зависи от вида на съединяването.  
### Възражение за прихващане. 
При насрещно вземане на ответника, което е компенсируемо с това на ищеца по предявения иск, ответникът би могъл да избере, дали да предяви насрещната си претенция с НИ или с възражение за прихващане.  

Възражението за прихващане е процесуално действие на ответника, което е едностранно и има за адресат съда. Възражението за прихващане е едно от двете възражения, по които се формира СПН – чл. 298, ал. 4 ГПК. Следователно, то позволява на ответника не само да се защити срещу предявения иск чрез неговото пълно или частично отхвърляне, но и да получи защита на своето насрещно вземане, когато то е спорно, по пътя на СПН. В практиката и теорията има спор по въпроса за обхвата на СПН тогава, когато насрещното вземане на ответника е по-голямо по размер от това на ищеца. Според едното разбиране СПН се формира по целия размер на насрещното вземане. Според другото разбиране, положението е аналогично на това при предявен частичен иск. Това означава, че при отхвърляне на възражението със СПН се установява несъществуване на вземането изобщо, а не само в предявения размер. Когато се уважи възражението, СПН се формира само по вземането в предявения за прихващане размер. По тези въпроси има образувано тълкувателно дело № 2/2020 г. пред ОСГТК на ВКС.  

С възражението за прихващане ответникът може да твърди, че вече е прихванал извън процеса – възражение за извънсъдебно прихващане. Тогава се твърди, че вземането по предявения иск вече е било погасено, като в процеса ответникът релевира този ефект. Когато насрещното вземане на ответника е безспорно, установено е във влязло в сила съдебно решение или влязла в сила заповед за изпълнение, и ответникът прави материалноправно изявление за компенсация едновременно с процесуалното възражение за прихващане, практиката въз основа на чл. 371 ГПК приема, че възражението може да се направи и пред въззивна инстанция (аналогично е положението с плащане на задължението по време на делото във въззивна инстанция и предявяване на процесуално правопогасяващо възражение за плащане в тази инстанция) – т. 4 на ТР№ 1/2013 г. на ОСГТК на ВКС.  

Може обаче да се направи възражение за прихващане и с насрещно вземане на ответника, което е спорно, т.е. не е ликвидно. Това е допустимо, защото по това възражение се формира СПН, която ще направи вземането безспорно и ликвидно. В този случай се говори за съдебно прихващане със спорно насрещно вземане на ответника. Това възражение може да се предяви само в срока за отговор на исковата молба, защото става предмет на делото, по него се формира СПН и поради това следва да му се обезпечи разглеждане във всички съдебни инстанции.  

По отношение на същността и последиците на съдебното и извънсъдебното прихващане има различни становища. Според едното, при съдебното прихващане погасяването на насрещните претенции на ищеца и на ответника настъпва с влизане в сила на съдебното решение занапред, защото вземането на ответника, с което той прихваща, става ликвидно в този момент поради формиране на СПН и това е моментът, към който възникват условията за компенсацията. Според другото разбиране, и в хипотезата, при която насрещното вземане на ответника е спорно, последиците настъпват съгласно правилата на чл. 104, ал. 2 ЗЗД с обратна сила, считано от момента, в който е било възможно да се извърши прихващането. Ликвидността на вземането, която има предвид чл. 103 ЗЗД не е свързана с неговата спорност, а с това дали то възниква с определен размер, каквото е правилото. С оглед на това неликвидни са само тези вземания, при които размерът по изключение се определя от съда – напр. обезщетението за неимуществени вреди, чийто размер се определя от съда по справедливост (чл. 52 ЗЗД).  

Възражението за прихващане може да се предяви безусловно – това е хипотезата, при която ответникът твърди, че извънсъдебно е прихванал и по този начин е погасил вземането на ищеца. Когато ответникът оспорва вземането на ищеца на друго основание, тогава той предявява възражението за прихващане като евентуално, като иска произнасяне на съда по него, ако главното му възражение не бъде уважено. В този случай материалноправната компенсация се прави под условие, че бъде установено вземането на ищеца по първоначалния иск.

Има множество разлики между възражението за прихващане със спорно насрещно вземане на ответника и НИ, които ответникът следва да съобрази, за да прецени кое от тях да използва по делото. По действащия ГПК срокът, в който може да се предяви НИ и възражение за прихващане със спорно насрещно вземане на ответника е един и същ – срокът за отговор на исковата молба. В това отношение няма разлика.  

В типичния случай ответникът би предпочел възражението за прихващане, когато насрещното му вземане е по-малко или равно по размер с вземането на ищеца. Защо? Защото в този случай СПН и в двете хипотези ще се формира по целия размер на насрещното вземане, но при възражението ответникът няма да дължи заплащането на държавна такса, докато при предявен НИ ще дължи такава. Това не означава, че двете защитни средства са идентични. НИ е иск (не само защитно, но и нападателно средство), поради това, когато е предявен в условията на кумулативност съдът дължи решение по него независимо от изхода на делото по първоначалния иск, както и в случай, че производството по първоначалния иск бъде прекратено. ВПр е защитно средство, поради което по него съдът няма да се произнесе, ако бъде прекратено производството по предявения иск. В случаите, при които то е предявено като евентуално, съдът няма да дължи произнасяне по него при уважаване на главното възражение на ответника.  

В типичния случай ответникът би предпочел НИ, когато насрещното му вземане е по-голямо по размер от това на ищеца. В този случай е спорно, дали при уважаване на ВПр ще се формира СПН за вземането и в останалия след прихващането размер (както беше споменато по-горе). При НИ няма съмнение, че ще се формира СПН по целия размер на вземането (освен ако НИ не е предявен като частичен). Безспорно е, че при уважаване на ВПр с насрещно по-голямо по размер вземане на ответника, за горницата не възниква изпълнителна сила. Обратното е при НИ, който е осъдителен по вид и при уважаването му с осъдително съдебно решение възниква изпълнителна сила по цялото вземане.  
## **Обратен иск**
**Обратен иск е искът** на главната подпомагана страна срещу подпомагащата я страна с предмет регресните права.  

Той е форма за последващо обективно съединяване на искове, които са между различни страни – **ответник по обратния иск** винаги е **подпомагаща страна**. Съчетава се с участието на подпомагаща страна в процеса, като в типичния случай тя се привлича по делото от главната страна, която едновременно с това предявява и обратен иск срещу третото привлечено лице – чл. 219, ал. 3 ГПК. Безспорно е, че предявяването на този иск може да се съчетае и с встъпване на подпомагащата страна.  

Допустим предмет на ОИ е само **регресно правоотношение**, т.е. тук предметът на ОИ е обусловен от предмета на първоначалния иск. Обратният се предявява в типичния случай като **евентуален**. Когато се предявява **от ищеца** – той иска решение по обратния иск, ако първоначалният бъде отхвърлен (напр. при предявен ревандикационен иск от ищеца, той може да привлече продавача си като помагач и да предяви спрямо него иск за връщане на цената и разноските, в случай че ревандикационният му иск за купения имот бъде отхвърлен). Когато обратният иск се предявява **от ответника** – тогава той иска произнасяне по обратния иск, ако първоначалният иск бъде уважен (напр. когато ответник по иск по чл. 45 ЗЗД е прекият причинител на вредите, а негов помагач е застраховалия неговата гражданска отговорност, осъждане на застрахователя се претендира само в случай на неблагоприятен резултат, т.е. осъждане (уважаване) по първоначалния иск, който е главен).  
### Условия за допустимост и производство 
Важат общите изисквания за подведомственост и родова подсъдност. Местно компетентен е съдът, пред който е предявен първоначалния иск.  Допустим предмет на обратния иск, както се посочи по-горе, е само регресното правоотношение между подпомаганата и подпомагащата страна.  - Срокът за предявяване на обратния иск съвпада със сроковете за привличане на подпомагаща страна – **за ищеца** срокът е първото открито заседание по делото, **за ответника** – срокът за отговор на. 

Предявяване на обратния иск става **с писмена искова молба, която трябва да отговаря на общите изисквания**. Дължи се държавна такса.   - Съдът дължи определение по това, дали приема ОИ за съвместно разглеждане с първоначалния иск в образуваното производство. При отказ да се приеме – определението е необжалваемо, защото ОИ се отделя в отделно производство, което означава, че той ще бъде разгледан и по него ще се постанови решение.  

Съдът дължи решение по ОИ при сбъдване на условието под което е предявен. Когато се уважава ОИ на ответника се стига до **условно осъждане** - подпомагащата страна се осъжда да изпълни, **след като бъде изпълнено решението по главния иск - условен диспозитив (**различно е от евентуален иск). Тук изпълнението на условието е от значение за изпълняемостта на решението по ОИ – за да бъде издаден изпълнителен иск въз основа на това решение, ищецът по ОИ трябва да докаже, че вече е изпълнил решението по първоначалния иск.
## **Инцидентен установителен иск.**
Това е искът, с който ищецът или ответникът по висящо производство предявява за общо разглеждане допълнителен иск, който има за предмет преюдициално правоотношение спрямо предмета на първоначалния иск.  

Преюдициално правоотношение е такова, което съгласно правната уредба обуславя съществуването или несъществуването на това по първоначалния иск (то е един от елементите на фактическия състав, от който възниква правоотношението, което е предмет на първоначалния иск) – напр. правото на собственост е преюдициално спрямо иска за вреди за от повреждането на вещта или собствеността върху имота спрямо иска за обезщетение за ползване на имота без основание и др.  

Инцидентният установителен иск може да бъде както **положителен**, така и **отрицателен** – зависи дали се твърди съществуването или се твърди несъществуването на преюдициалното правоотношение. Така например, ако първоначалният иск е за осъждане на ответника да плати обезщетение за ползване без основание на имот собственост на ищеца, преюдициално е правото на собственост на ищеца, чието съществуване обуславя притезанието за присъждане на обезщетение. Поради това в този случай ищецът при оспорване на преюдициалното правоотношение от ответника, би предявил положителен установителен иск за неговото съществуване, докато ответникът би предявил отрицателен иск за установяване на несъществуването му. Независимо от това, при тази форма на ОСИ съдът винаги дължи решение и по двата иска – и по инцидентния, и по първоначалния, което характеризира съединяването като **кумулативно**. Това е така, защото в тези случаи за предявяващата инцидентния иск страна е налице възможност от получаване на защита едновременно и по двата иска. От гледна точка на ищеца, това означава, че е допустимо едновременното уважаване и на първоначалния иск, и на инцидентния установителен иск. От гледна точка на ответника, това означава, че е допустимо едновременното отхвърляне на първоначалния иск (тогава ответникът получава защита по него) и уважаването на предявения от ответника инцидентен установителен иск.  
### Условия за допустимост 
Важат общите изисквания за **подведомственост и родова подсъдност**. Общите правила за** местна подсъдност не важат,** тъй като** има особени правила за **местната подсъдност** по инцидентния установителен иск – той е подсъден на **съда, компетентен по първоначалния иск.**  

Тъй като е установителен иск, необходимо е да е налице **интерес** от неговото предявяване. Законът определя, че такъв интерес е налице, когато **преюдициалното правоотношение е спорно**. В този случай страните могат да постигнат разрешаване на този спор със СПН още в това производство чрез предявяване на този иск, по който съдът дължи решение (диспозитив), а не само произнасяне в мотивите.  

**Легитимацията по иска е на главните страни** – всяка от тях може да го предяви срещу другата. Не може да бъде предявен от или срещу подпомагаща страна или трети лица за делото.  

**Срокът** за предявяване на инцидентния установителен иск е кратък. **За ищеца това е първото открито заседание по делото (**преди ответникът да е взел становище по исковата молба ищецът не знае позицията му по преюдициалното правоотношение – дали го оспорва, или го признава). 

За **ответника – може да го предяви в** **срока за отговор на ИМ**.  
### Производство 
Инцидентният установителен иск се предявява с **искова молба**. Има изразени становище, че исковата молба може да е и в устна форма, когато се предявява в открито съдебно заседание от ищеца. Това разбиране няма опора в закона. Дължи се и държавна **такса**.  

При предявен ИУИ съдът с **определение** се произнася по това дали го приема за съвместно разглеждане в производството с първоначалния иск. Следва да се даде срок за отговор на ответника по този иск, като съдът следва да го включи в доклада си. Когато се предявява от ищеца в първото открито съдебно заседание, това означава, че делото ще се отложи и ще се направи допълнителен доклад. Ако съдът не приеме инцидентния иск за съвместно разглеждане, следва да го отдели в отделно производство с определение, което не подлежи на обжалване, тъй като не е преграждащо - т. 7, б. „а” от ТР 1/2013 г. на ОСГТК на ВКС.  

Произнасянето на съда с решение по инцидентния установителен иск винаги е **дължимо**. Ако съдът вземе становище по него само в мотивите, но пропусне да го изрази в диспозитива, практиката константно приема, че става въпрос за очевидна фактическа грешка.   
## **Съдебно решение при обективно съединяване на искове.**
Съединените искове се разглеждат едновременно в едно производство, като едновременно се извършват всички съдопроизводствени действия по всеки от тях. При евентуалното ОСИ е важно да се отбележи, че производството е висящо и по евентуалния иск от неговото предявяване. Затова по него се извършват всички съдопроизводствени действия, защото съдът ще установи, дали дължи решение и по него едва при произнасянето си по главния иск, т.е. при постановяване на решението. В този момент, той трябва да има готовност за постановяване на решение и по евентуалния. Следователно, евентуалният се разглежда, по него се събират доказателства, едновременно и паралелно с разглеждането на главния иск.  

Съдът дължи едновременно решение по съединените искове (по евентуланите или алтернативните искове решение се дължи при разгледаните по-горе условия). Решенията се обединяват в един документ, който съдържа общо мотиви и диспозитиви по всеки от исковете. Поради това е доста съмнителна възможността решенията по съединените искове да са от различен вид – напр. по един от исковете решението да е типично, а по друг – неприсъствено или при признание на иска. Изобщо постановяването на нетипични решения при ОСИ поставя редица проблеми. Поради това при отделните видове и форми на ОСИ постановяването на решение при признание по всички или по някои от предявените искове не винаги е допустимо.


