---
title: Тема 15
---

# **Особени случаи на недействителност. Относителна недействителност. Висяща недействителност. Частична недействителност. Особености на недействителността при търговските сделки. Особености на недействителността на трудовия договор.**

## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%93%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2015.mp3" type="audio/mpeg">
        </audio>
    </div>

## **Относителна недействителност**
Има няколко хипотези, в които една сделка може да е относително недействителна:

- Сделки, с които длъжникът уврежда кредиторите си - по отношение на увредените кредитори (чл. 135 ЗЗД);

- Разпореждания със запорирани вещи и възбранени имоти - по отношение на взискател, наложил запора или възбраната (чл. 452 и 453 ГПК);

- Разпореждане на сънаследник изцяло или отчасти с отделна наследствена вещ преди делбата: това разпореждане е действително, ако тя се падне в негов дял при делбата (чл. 76 ЗН). В противен случай то е непротивопоставимо на останалите сънаследници (ТР 1/2004 г.);

- Сделките, извършени с имущество, придобито от престъпна дейност: те са недействителни по отношение на държавата и даденото по тях подлежи на отнемане - чл. 7 ЗОПДИППД;

- Сделки по чл. 216 ДОПК: по отношение на държавата;

### Правни последици от относителна недействителност
Сделките пораждат не само облигационно, но и вещно действие. То обаче не може да бъде противопоставено на определено трето лице, чийто интерес е защитен от закона (за него все едно сделката не е сключвана);

Непротивопоставимостта може да отпадне: 

- Ако длъжникът погаси дълга - по чл. 135 ЗЗД и при запор/възбрана.

- Ако имотът се падне в дял на сънаследника - по чл. 76 ЗН.


Механизми за предявяване на непротивопоставимостта - два:

- Настъпва по право и се провежда принудително изпълнение (при запор и възбрана - чл. 452/3 ГПК);

- Трябва да се постанови от съда.


При иск по чл. 135 ЗЗД, ако кредиторът докаже предпоставките:

- Вземането си;

- Че сделката го уврежда;

- Че третото лице, придобило възмездно предмета на сделката, е знаело за увреждането (ако е в семейноправна връзка с длъжника знанието се предполага);


При иск или възражение по чл. 76 ЗН (в производство по делба или по иск за собственост);
## **Висяща недействителност**
Хипотезата - сделка, сключена без представителна власт, която може да бъде потвърдена (чл. 42, ал. 2 ЗЗД). Правни последици – сключената в нарушение на закона сделка не поражда поначало правни последици. Тя е нищожна, но са разлика от общия режим, може да бъде санирана (така В. Таджер, обр. М. Павлова);

Какво е състоянието на сделката, сключена от мнимия представител с третото лице, до момента на потвърждаването й (статия на Невин Фети – ас. по ГП)

Разпоредбата на чл. 38 ал 1 ЗЗД урежда договарянето сам със себе си като извънреден случай представителство, допустим при определени в закона предпоставки. Правното явление е мислимо при двустранните сделки и на теория при многостранните сделки, проявява се в 2 случая: 

- едно и също лице се явява пълномощник и задължителен представител и на 2те страни по сделката - и на продавача, и на купувача. 

- едно лице действа като страна по сделка (например продавач) и едновременно с това като пълномощник на купувача. 


Без съмнение сделка сключена в нарушение на тази забрана е недействителна, но каква е формата на недействителност? Налице са три становища:

- Сделката е нищожна на основание чл. 26 ал 1 – противоречие с императивна забрана на 38 ЗЗД.

- Нищожна поради липса на съгласие – чл. 26,ал.2


И последното становище - сделката е в състояние на висяща нищожност поради възможността тази сделка да бъде потвърдена от страна на опълномощителя на лицето, договаряло само със себе си. институт на ратификация 42 ал 2 ЗЗД. Ако упълномощителят не е изразил съгласие неговият пълномощник да договаря сам със себе си, няма пречка пост фактум да се потвърди чрез конклудентни действия или изрично (чл. 42, ал. 2 ЗЗД). Приложим е и аргументът за по-слиното основание при телеологиния тълкувателен подход, защото законът допуска по-голямото прегрешение, а именно лице без представителна власт да сключи договор и той да бъде потвърден, следователно по-малкото би трябвало по аналогия също да подлежи на потвърждаване. Забраната е относителна, само в интерес на представлявания (чл. 38 ЗЗД).
## Частична **недействителност**
Становища: 1) Опорочена е само част от ФС (В. Таджер); 2) Порокът засяга част от съдържанието на волеизявлението (М. Павлова). Приложение по аналогия: при свързани сделки, които са житейски обединени.

М. Павлова дава пример с продажба, но по-ясни са отношенията при заема. Ако ипотеката, която обезпечава заемът е нищожна, кредиторът би дал заем без обезпечение - следователно и заемът следва да е нищожен. Така се влиза в противоречие с акцесорния характер на обезпеченията. Отношението следва да се уреди като разваляне на договора поради неизпълнено задължение за даване на обезпечение, което да се предвиди в договора. 

По-характерни са примерите, дадени от Ив. Русчев - нищожността на пълномощието води до нищожност на сключената от пълномощника сделка. Частична може да е както нищожността, така и унищожаемостта (обр. Л. Василев). Но при някои основания за нищожност е мислима само пълна недействителност (напр. неспазена форма, невъзможен предмет, липса на основание или на волеизявление - М. Павлова; обр. Русчев). Чл. 26, ал. 4 ЗЗД: "Нищожността на отделни части не влече нищожност на договора, когато те са заместени по право от повелителни правила на закона или когато може да се предположи, че сделката би била сключена и без недействителните й части."

Общото правило - чл. 26, ал. 4 ЗЗД > Предпоставки (ако липсват - пълна недействителност):

Обективна предпоставка: действителната част на сделката да е годна да породи правни последици:

Ако е недействителен несъществен елемент на същата сделка; (Матеева: " Когато противоречието със закона засяга само отделна клауза от несъщественото съдържание на договора, ще настъпят правните последици на частичната нищожност по чл. 26, ал. 4 ЗЗД.").

Ако е недействителен съществен елемент, като се конвертира в друга сделка; 

Субективна предпоставка: действителната част на сделката да е годна да породи правни последици. Трябва да се установи предполагаемата им воля с оглед на конкретните обстоятелства. 
### Специални правила
Съдържат се в различни закони - уреждащи частична недействителност на следните клаузи:

- Пълномощното е неоттеглимо (чл. 38, ал. 2 ЗЗД);

- За освобождаване от отговорност (чл. 94; чл. 192, ал. 2; чл. 193, ал. 3 ЗЗД);

- Че заложена или ипотекирана вещ ще остане в собственост на кредитора (чл. 152 ЗЗД);

- Т.нар. лъвска клауза в гражданско дружество (чл. 361, ал. 2 ЗЗД);

- Неравноправни клаузи в потребителските договори (чл. 146, ал. 1 ЗЗП);

- За отлагателен срок при завещанието (чл. 17, ал. 2 ЗН);


Когато нищожните клаузи се заместват по право от императивни правила на закона:

При нищожност поради противоречие или заобикаляне на закона - напр. надхвърляне на максималния срок при договора за наем (229 ЗЗД).

Когато законът определя съдържанието на задължителни клаузи, пропуснати от страните - напр. цената на търговска продажба (чл. 326, ал. 2 ТЗ); за някои от реквизитите на менителницата (чл. 456 ТЗ); записа на заповед (чл. 536 ТЗ) и чека (чл. 540 ТЗ). Уговорено между страните - страните могат да уговарят за кои клаузи и при какви предпоставки ще е налице частична недействителност. Недействителност на арбитражна клауза - въпросът за недействителност на арбитражна клауза се разглежда отделно от този за действителността на останалата част на договора (чл. 19 ЗМТА);
## **Недействителност в ТП**
### Нищожност поради неспазване на формата
В гражданското право нарушаването на предписаната форма по необходимост води до нищожност на сделката (чл. 26, ал. 2 ЗЗД). В търговското право последицата по правило е същата, но с едно важно изключение. Страната не може да се позовава на нищожността, ако от поведението й може да се заключи, че не е оспорвала действителността на изявлението (чл. 293, ал. 3).Неспазването на формата не води автоматично до нищожност на сделката. За да се счете, че сделката е нищожна е необходимо съответната страна по сделката да е оспорила действителността на волеизявлението си. В съдебната практика се приема, че това оспорване може да бъде както изрично, така и чрез конклудентни действия. Самият закон не въвежда начин и форма, в която да бъде извършено оспорването. Не е необходимо оспорването да е изрично, се приема в решение на съда – страната, ако е приела изпълнението на насрещната страна, тя на практика потвърждава действителността на своето волеизявление и сделката е действителна и валидна. ГП режим е императивен и последиците от нищожността настъпват вън и независимо от поведението на страните по сделката. ТЗ, напротив, обуславя настъпването на нищожността поради неспазването на формата от поведението на страната, която се позовава на това основание за нищожност.
### Действия без представителна власт
В ГП е възможно мнимо представляваният да потвърди сделката, което я квалифицира като висящо недействителна, като за потвърждаването се изисква същата форма, която е предвидена за упълномощаването за сключване на договора. В търговското право нещата в известен смисъл са обърнати. Търговската сделка може да се сключи лично или с представител (законен или въз основа на упълномощаване). Когато една сделка е сключена без представителна власт, съгласно чл. 301 ТЗ, тя обвързва търговеца, ако той не ѝ се противопостави веднага след узнаването, т.е. по подобие на 292 ТЗ, и тук законодателят от бездействието на търговеца презумира одобрението на сделката. Приема се, че противопоставянето трябва да бъде изрично и в тази хипотеза законодателят не предвижда форма на волеизявлението за противопоставяне. Търговецът следва да се противопостави в разумен срок веднага след узнаването на извършването на действието. Приема се, че 301 въвежда необорима презумпция (има решения според които е оборима). Има спор относно приложното поле на чл. 301 ТЗ. Според преобладаващото становище 301 ТЗ е приложим по отношение на всички правни действия, извършени от името на търговец без представителна власт – извлича се от 301, където се говори за действия (а не само сделка), както и 288 ТЗ. Според по-ограниченото становище 301 е приложим само по отношение на сделки, сключени от търговеца без представителна власт – с оглед на систематично тълкуване – намира се в част 3 ТЗ, раздел 2.
### Крайната нужда не е основание за унищожаване в ТП
Според чл. 297 ТЗ: "Търговска сделка, сключена между търговци, не може да се унищожава поради крайна нужда и явно неизгодни условия". Причината е, че законът поставя към търговците по-високи изисквания, защото ги третира като професионалисти. Те не могат да се позовават на крайна нужда и да искат унищожаване на сделката, понеже е сключена при явно неизгодни условия. 

Поначало всички основания за унищожаемост, посочени в чл. 27 и сл. ЗЗД, могат да намерят приложение и при търговските сделки, с изключение на крайната нужда, ако тя засяга търговец (арг. от чл. 297).
## **Недействителността на трудовия договор**
Понятие за недействителност по ТП. Правната уредба на недействителността в ТП е специална спрямо общия режим в ГП. За неуредените в ТП случаи се прилага субсидиарно общия режим по ГП. 

**Специфики на недействителността по ТП**

КТ не прави разлика между нищожност и унищожаемост, а си служи с общото понятие недействителност и го урежда общо. В ГП има род (недействителност) има и видове (унищожаемост и нищожност), а в ТП има само род, защото ефектът е еднакъв.

Недействителността в ТП никога не действа по право, а за да произведе действието си, тя следва да бъде обявена по надлежния ред. По това недействителността в ТП се доближава до унищожаемостта, но за разлика от нея при добросъвестност на Р/С няма реституция (връщане на полученото) и заличаване с обрана сила. 

Правната уредба на недействителността на основанието за възникване на ТПО е дадена чрез модела на недействителност на трудовия договор, като чл. 76 КТ предвижда съответно прилагане и за другите основания за възникване на ТПО (конкурс; избор; трудов договор). “Съответно” означава да се прилага в съответствие с качествата на различните основания. Поради договорния характер на трудoвите правоотношения, там където няма изрична уредба се прилагат общите правила за недействителност на договорите – чл. 26-35 ЗЗД. Прилагането на тези норми се предполага не само от договорния характер на трудовите правоотношения, но и поради имуществения характер на тези правоотношения.
### Основания за недействителност на трудовия договор (чл. 74 КТ)
Изброяването на основанията за недействителност в чл.74, ал.1КТ е примерно и обхваща само някой от основанията за недействителност на правните сделки. Ето защо основанията за недействителност на договорите, които установяват чл. 26 – 33 ЗЗД следва да намерят субсидиарно приложение. Това основно разбиране следва от договорния характер и наличието на имуществени елементи на ТД. Посочените в чл. 74 КТ основания са:

Противоречие със закона – обективно противоречие, несъответствие с императивни норми. Няма значение дали едната или и двете страни знаят за противоречието. Според чл. 74 ал. 1 трудов договор, който противоречи на закона, е недействителен. Противоречието със закона се изразява в несъответствие с императивна разпоредба на нормативен акт. То се изразява в обективно несъответствие между изискванията на закона и записаното в трудовия договор, например сключен е трудов договор за тежка работа с лице, което е навършило 17 години; предвидено е в трудовия договор трудово възнаграждение 120 лева при минимална работна заплата 280 лева. За противоречието със закона няма значение знанието нито на работника/служителя, нито на работодателя.

Противоречие с колективния трудов договор – изразява се установяване на по-неблагоприятни условия за даден работник или служител от посочените в колективния трудов договор. Според чл. 66 ал. 2 КТ с индивидуален трудов договор могат да се уговарят всякакви условия във връзка с изпълняването на работата, които са по-благоприятни за работника/служителя от установеното в колективния трудов договор.

Заобикаляне на закона – постигане по косвен начин на недопустим от закона резултат, без да се нарушава конкретна законова разпоредба, както се използват празноти в закона или като на няколко етапа се постига забраненият резултат. Пример за това е сключване на ТД с лице между 16 и 18г., за работа, която не фиг. в списъка по чл. 304 КТ (тежка и вредна или опасна), а такава работа се възлага на непълнолетния. 

Заобикаляне на колективния трудов договор – постигат се по-неблагоприятни условия за работника или служителя без пряко да се нарушава колективния трудов договор.
### Обявяване на недействителността
Това означава констатиране наличието на основание за недействителност и обявяването на тази недействителност. Прогласяването е различно от това в ГП, където се прогласява само унищожаемостта. Два са компетентните органи, които правят обявяването:

- Съд – обявяването на недействителността е обща компетентност на съда, като той разполага с нея при всички основания за обявяването й.

- Инспекция по труда – тя обявява недействителността само в един случай: когато основанието е приемане на работа на работник или служител, който не е навършил допустимата по КТ възраст.


Обявяването на недействителността по чл.74 става по реда на глава ХVІІІ КТ. Всяка от страните може да предяви иск за обявяване на недействителността. Компетентен е районният съд по седалището на р-ля, а искът е конститутивен. В чл.74 ал. 3 е разгледана една специална хипотеза – искът за обявяване на недействителността се предявява от контролен орган. Когато такъв орган сметне, че трудовият договор е недействителен на основание чл. 74 ал.1 /противоречи или заобикаля закона или колективния трудов договор /, то той трябва незабавно да сезира съда. Сезирането може да се извърши и от прокуратурата. Съгласно решение ВС 1129/ 1995 съдът може да се произнася по недействителността на трудовия договор не само в самостоятелен исков процес, но и в друг процес. Обявяването на недействителността може да се поиска с инцидентен установителен иск или чрез възражение, като съдът се произнася с решение. Когато обявяването на недействителността е в компетенцията на Инспекцията по труда (възраст) актът е постановление.

Кой може да иска прогласяване на недействителността от съда? 

- Страните по ТПО – работодателят и Р/С;

- Инспекцията по труда – 74, ал. 3 КТ.


Как става сезирането на съда? По реда за разглеждане на индивидуалните трудови спорове. Сезирането става с конститутивен иск, отправен до районния съд по седалището на работодателя като се следват общите правила на ГПК. 
### Недействителността на основанието като крайно средство в ТП
Целта е запазване на ТПО: Недействителността не се обявява, ако недостатъкът на отпадне или бъде отстранен. Работодателят не може да се позове на недостатък, който той САМ може да отстрани – законът не е прецизен, създавайки впечатление, че недостатъкът трябва по принцип да може да се отстрани от някоя страна. Всъщност става въпрос само за работодателя. 

Частична недействителност – ако вместо отделни клаузи от договора, могат да се приложат императивни норми на закона или предвидените в КТД положения, съдът обявява за недействителни само тези отделни клаузи на договора, а ТПО се запазва (чл. 74, ал. 4 КТ). Тук важи общото правило от ГП.
### Действие на недействителността (най-съществена особеност)
Уредба – чл. 75 КТ. Това законово положение е важно в две насоки:

- Отменя обратното действие на нищожността по ГП - 

- Санира недействителната правна връзка, като установява фикция за действителност на ТПО за времето от неговото учредяване до момента на обявяването на договора за недействителен. Това означава, че се запазват всички трудови и осигурителни права така, както ако лицето бе работило по действително ТПО – трудов стаж, заплата и т.н.


Единственото условие е Р/С да е действал добросъвестно.

- Добросъвестен е този Р/С, който не е знаел за порока, основание за недействителността, и не е целял възникването на опорочено ТПО. 

- Презумпция за добросъвестност - добросъвестността се предполага до доказване на противното (чл. 8, ал. 2 КТ);


Последици при недобросъвестност на Р/С: при липса на изрична уредба в КТ се прилага общия режим на ГП, а именно заличаване на връзката с обратна сила и връщане на полученото от всеки.

Работникът трябва да върне трудовото възнаграждение, а работодателят трябва да върне труда. 

Но цената на труда е по-голяма от цената на възнаграждението. Така ще се стигне до недопустимо правно положение, че недобросъвестният работник ще черпи права от противоправното си поведение, т.е. ще получи едни пари отгоре, които добросъвестният не получава. 

!!! tip "Топалов"

      Трудовото възнаграждение е само част от цената на работната сила. Цената на труда включва заплатата и парите за осигуровки è парите за осигуровки ще се присвоят от работодателя

