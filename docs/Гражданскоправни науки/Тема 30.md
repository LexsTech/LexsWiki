# **Множество кредитори и длъжници. Разделност и солидарност. Видове солидарност. Неделимост.** 
## **Разделност.** 
По общо правило при множество на длъжниците или на кредиторите облигационното отношение се разделя между участващите в него лица. Това означава, че са налице толкова независими едно от друго вземания и задължения, колкото кредитори и длъжници имаме. Всеки кредитор може да иска само това, което лично му се дължи; всеки длъжник може да бъде преследван само за това, което той лично дължи. При разделност всяко вземане и задължение е независимо от другите и живее собствен живот. Общото между всички вземания е, че се възникнали от един и същи юридически факт. Следователни: 

Всеки от кредиторите може да претендира от длъжника само онова, на което е кредитор – само своята част от дълга;

Ако длъжникът бъде поставен в забава от кредиторите, това не ползва другите кредитори; и обратното, поставянето в забава на един от длъжниците не поставя другите в забава;

Ако давността бъде прекъсната по отношение на един от длъжниците, тя не се счита прекъсната и по отношение на другите длъжници.
## **Солидарност и неделимост.**
Особен вид задължения, уредени в ЗЗД са солидарните и неделимите. РП не е познавало терминът солидарност.

Солидарност – множество на длъжниците или/и на кредиторите, като всеки кредитор или длъжник може да иска/задължен е за цялата престация, а точното изпълнението към/от един от тях погасява вземанията/задълженията на останалите. Проблемът солидарност възниква само при делимите задължения.

Има различни теории за същността на солидарността: 1. Взаимно упълномощаване или представителство (изоставена, но основата и лежи фикция). 2. Едно облигационно отношение – обяснена чрез фикция, каквато няма в закона. Исторически солидарността е възникнала от единно ПО, но постепенно се е наложило трансформиране на солидарността в конструкция, при която е налице множество на облигационните връзки. 3. Множество взаимосвързани ОО-я с общ предмет. Множество претенции, единство на престацията. Задълженията имат относителна самостоятелност – само някои погасителни способи действат за всички ОО; могат да възникнат от различни ЮФ; самостоятелна отговорност при неизпълнение.

Има два вида солидарност:

Множество длъжни спрямо един кредитор (пасивна) и уредена в ЗЗД.

Множество кредитори – един длъжник (активна), неуредена.

Активна солидарност (на кредиторите) – длъжникът дължи една и съща престация на няколко кредитори по такъв начин, че всеки може да иска и получи цялата, и точното изпълнение към един от тях освобождава длъжника спрямо всички кредитори. Другата хипотеза, при която един длъжник се е задължил към няколко кредитора е т.нар. разделност на правата, при която всеки от кредиторите може да иска от длъжника изпълнение само на съответната част от задължението. Теория за активната солидарност обяснена чрез мандат, един кредитор може да иска от длъжника цялото и да го разпредели между останалите кредитори. Всички кредитори трябва да са упълномощени.

От неделимостта, при която няколко кредитори притежават общо право и длъжникът се освобождава от задължението си само ако предаде предмета на задължението на всички кредитори общо.

Солидарността на кредиторите не е легално уредена. Може да възникне само по силата на договор или едностранна сделка (завет на вземане в полза на две лица). Солидарността не се предполага, за разлика от разделността. Отношенията между кредиторите се уреждат от правилата за пасивната солидарност по аналогия. Ако един от кредиторите постави длъжника в забава действието му обвързва останалите. Всеки солидарен кредитор може да иска от длъжника изпълнение на цялото вземане. Длъжникът се освобождава като изпълни точно на който и да е от кредиторите, освен когато един от кредиторите поиска изпълнение. Всеки кредитор трябва да действа е интерес на останалите. Неблагоприятните факти не засягат останалите кредитори – изпадането в забава на един от тях, прихващане, опрощаване, сливане или новацията няма сила за другите. Според Конов за опрощаването и новацията зависи от мандата – ако кредиторът може да освободи длъжника от всички – кредиторът трябва да плати на останалите за негова сметка. В случай на опрощаване и сливане, което има сила само за един кредитор, правата на останалите се намаляват само с частта на кредитора, който е опростил длъжника или се е слял с него. Посочените правила са диспозитивни. Вътрешните отношения определят как се разпределя престацията между кредиторите (презумпция за равенство). Всеки кредитор има регресни права по отношение на тези, който е събрал повече, отколкото му е частта.

Практическото значение е минимално, тъй като има несигурност за кредитора. Тя е излишна – рискът от нея може да се избегне ако е уговори неделимост или чрез мандат или дружество. Според Конов или да се уговори неделимост; или пълно описване на пълномощията на всички кредитори.

Калайджиев приема, че чл. 90 ЗЗД отм. се прилага и сега „Длъжникът може да заплати дълга, на когото иска от кредиторите, ако той не е бил предизвестен, от едного от тях, чрез заявяване на иск. Обаче, опрощаването на дълга, което е направил един от кредиторите, освобождава длъжника само от частта на този кредитор“ – при предявяване на иск останалите кредитори не могат да получат плащане или да предявят иск.

Пасивна солидарност – няколко длъжника дължат една и съща престация (Конов може и различни) и кредиторът може да иска изпълнение от всеки, а точното изпълнение от един освобождава всички длъжници. Тя е субективно усложнение в отношенията. Разделност на задълженията има когато повече от един длъжник се задължава към един кредитор, като всеки отговаря за своята част.

Общият режим е уреден в чл. 121 – 127 ЗЗД. Особени правила се съдържат в чл. 50, изр. 1; чл. 53, чл. 101; чл. 141, чл. 261, ал. 3 ЗЗД; чл. 76 ТЗ и др.

От чл. 121 „Освен в определените от закона случаи солидарност между двама или повече длъжници възниква само когато е уговорена“ разбираме две неща: 1. Солидарността на се предполага; 2. Бива два вида – законна и договорна, т.е. две групи юридически факти пораждат солидарността: ex lege или от правни сделки. Законодателят е уредил пасива солидарност, за да осигури по-добра защита на правата на кредитора:

Солидарно отговарят собственикът на вещта и лицето, под чийто надзор се е намирала тя (чл. 50 „За вредите, произлезли от каквито и да са вещи, отговарят солидарно собственикът и лицето, под чийто надзор те се намират.“);

Лицата, които са съпричинили увреждането – чл. 53 „Ако увреждането е причинено от неколцина, те отговарят солидарно“.

Поръчителят и главният длъжник – чл. 141, ал. 1 „Поръчителят е задължен солидарно с главния длъжник“;

Лицата, които са се задължили да изработят една вещ също отговарят солидарно – чл. 261, ал. 3 „Когато няколко лица са се задължили да извършат общо една работа, те отговарят солидарно, ако не е уговорено противното“;

Солидарността може да възникне от договор (солидарно към продавача за цената) или от едностранна сделка (завет).

Солидарността е изключение, за разлика от разделността. Тя се доказва. В ТП ако две или повече лица поемат общо задължение по търговска сделка, те отговарят солидарно, ако от сделката не следва друго.

При наличието на определени факти солидарността се прекратява и се превръща в разделност – ако съдлъжниците и кредиторът сключат новационно съглашение за освобождаването им от солидарност; при смърт на един от съдлъжниците – разделя задължението между наследниците пропорционално.

По своята същност пасивната солидарност е вид лично обезпечение. Намалява риска от неплатежоспособността на длъжниците и гарантира кредитора, че интересът му ще бъде удовлетворен. Характерните особености на пасивната солидарност са две: множество на задълженията и единство на предмета на престацията. Според Конов ЗЗД не казва, че солидарните длъжници дължат едно и също нещо – той приема, че могат да бъдат и различни престации.

Пасивната солидарност следва да се отграничава от неделимостта и неистинската солидарност:

И при неделимостта, както при солидарността, няколко длъжници дължат една и съща престация на кредитора. Разликата е в това, че при неделимостта има само едно ПО-ние с неделим предмет. Неделимостта се запазва и по отношение на наследниците.

Неистинската солидарност – разделност, т.е. няма солидарност, при която няколко длъжници дължат на кредитора една и съща по предмет и стойност престация, но ОО-я не се влияят взаимно (напр. застрахователя или възложител и деликвент). Има различни критерии/становища относно разграничението: 1. Различни източници на задълженията (изоставено); 2. Различни цели – случайно дублиране на престацията; 3. Специална норма урежда еднаквост на престациите, но не говори изрично за солидарност (Калайджиев).

Действие на измененията (на ЮФ) в условията на пасивна солидарност:

ЮФ с обективно действие (ползващи всички длъжници).

ЮФ със субективно действие – само за този длъжник, за който са се случили.

ЮФ с обективно действие, което е ограничено.

ЮФ – смъртта на солидарния длъжник.

Абсолютно действие на солидарността – определени юридически факти пораждат едно и също действие за всички солидарни длъжници. Установени са в закона:

Кредиторът може да иска изпълнение от когото и да е от солидарните длъжници – следствие е от ЮФ, пораждащ солидарността (чл. 122, ал. 1 „Кредиторът може да иска изпълнение на цялото задължение от когото и да е от длъжниците“. Той може да предяви правата си срещу един, няколко или срещу всички. На кредитора не могат да бъдат противопоставени нито възражение за разделяне на дълга, ноти възражение за реда, по който длъжниците са се задължили.

Задължението на солидарния длъжник, срещу който е предявен иск, да противопостави на кредитора всички общи за съдлъжниците възражения – функция на ЮФ, пораждащ солидарността (чл. 122, ал. 3; чл. 127, ал. 3).

Точното изпълнение на едно от солидарните задължения прекратява задълженията и на останалите – чл. 123, ал. 1, изр. 1 „Изпълнението от страна на един солидарен длъжник освобождава всички съдлъжници.“). Кредиторът не може да откаже точно изпълнение, без да изпадне в забава.

Даването вместо изпълнение, извършено от един от солидарните длъжници, освобождава всички – чл. 123, ал. 1, изр. 2 „Получаването на нещо вместо изпълнение от страна на един солидарен длъжник, прихващането с един солидарен длъжник, както и изпадането на кредитора в забава по отношение на един солидарен длъжник също имат действие срещу всички солидарни длъжници“.

Прихващането с вземане на един от солидарните длъжници има прекратително действие спрямо всички – изр. 2. Правото на прихващане принадлежи само на страна, която има насрещно вземане, и не може да се упражнява от останалите съдлъжници. Прекратителното действие настъпва едва след като изявлението за прихващане достигне до кредитора. Забавата на кредитора спрямо един от съдлъжниците също има абсолютно действие. Конов добавя тук само т. 3-6.

Юридически факти със субективно действие, които не оказват въздействие върху останалите съдлъжници. Самостоятелността на ОО е причина други ЮФ, които биха се отразили неблагоприятно за останалите длъжници, имат действие само за съответния длъжник:

Изискуемостта на всяко задължение настъпва самостоятелно – някои от задълженията могат да бъдат с модалитети, други не. Солидарните длъжни могат да не знаят за съществуването на солидарността. Длъжникът не е длъжен да уведоми останалите за изискуемостта. Не е изрично установено в закона, но следва от факта, че забавата на един от съдлъжниците не произвежда действие спрямо др.

Забавата на един от съдлъжниците не се отразява неблагоприятно върху останалите – чл. 126, ал. 2 „Забавата на един солидарен длъжник не произвежда действие спрямо останалите съдлъжници“.

Ако изпълнението стане невъзможно и само един от съдлъжниците е отговорен, кредиторът може  да иска обезщетение за вреди само от лицето, което е причинило невъзможността. Останалите солидарни длъжници отговарят солидарно само за стойността на първоначално дължимото – чл. 126, ал. 1 „Ако изпълнението стане невъзможно и само някой от длъжниците е отговорен за това, кредиторът може да иска от него пълно обезщетение за вредите. Останалите длъжници отговарят солидарно само за стойността на първоначално дължимото“. Ако поведението на един от съдлъжниците е случайно събитие с оглед на останали, кредиторът се лишава от обезпечението на солидарността. По аналогия от чл. 126, ал. 1 и 2 следва да се приеме, че във всички случаи на неточно изпълнение, за което един от съдлъжниците е отговорен, останалите не отговарят за последиците, освен ако не са допринесли с виновното си поведение.

Всяко задължение се погасява по давност самостоятелно – чл. 125, ал. 1 „Прекъсването и спирането на давността срещу един солидарен длъжник не произвежда действие спрямо останалите съдлъжници, но ако тоя, спрямо когото давността не е изтекла, е изпълнил задължението, той има иск срещу освободените вследствие на давността“. От тази разпоредба следва, че спирането и прекъсването настъпват самостоятелно за всеки солидарен длъжник. Отказът от давност също не произвежда действие спрямо останалите съдлъжници – ал. 2 „Отказването на един солидарен длъжник от давността не произвежда действие спрямо останалите съдлъжници; този, който се е отказал, няма иск срещу освободените вследствие на давността“. Регресните права възникват от момента на изпълнението и не се засягат от обстоятелството, че техните задължения спрямо кредитора вече са погасени по давност. Затова съдлъжникът, спрямо който давността не е изтекла, изпълни задължението си, той не губи регресните си права. Но ако съдлъжникът се е отказ от давността, няма иск спрямо останалите солидарни длъжници.

Предявяването на иск срещу един солидарен длъжник не засяга правата на кредитора срещу останалите. Солидарните длъжници са обикновени другари, не се изисква привличането им в процеса. Влязлото в сила съдебно решение, няма действие спрямо останалите солидарни длъжници.

Солидарният длъжник не може да противопостави на кредитора личните възражения на останалите съдлъжници – чл. 122, ал. 3 „Солидарният длъжник не може да противопостави на кредитора личните възражения на своите съдлъжници“. Такива са правото да се унищожи договор, поради порок на волята; възможност да се прихване задължението и др.

Смесено действие. По-различно е при новацията и опрощаването на едно от солидарните задължения и сливането на един от солидарните длъжници, които се уреждат със специални правила. Тези задължения могат:

Да се прекратят изцяло – новация и опрощаване без запазване правата на кредитора. Новацията прекратява не само новираното задължение, но и останалите – т.е. абсолютно действие на солидарността. Прекратяването настъпва ex lege – чл. 124, ал. 1 „Подновяването на задължението на един солидарен длъжник освобождава останалите съдлъжници, освен ако кредиторът е запазил своите права срещу тях“. Договорът, по силата на който кредиторът опрощава (акт с оглед личността) изцяло един от солидарните длъжници освобождава и останалите – чл. 124, ал. 2, изр. 1 „Опрощаването в полза на един солидарен длъжник освобождава и останалите съдлъжници, освен ако кредиторът е запазил своите права срещу тях.“

Да се прекратят частично – опрощаване, при което кредиторът е запазил правата си; и сливане. При опрощаването, ако кредиторът е запазил правата си срещу солидарните длъжници, задълженията им се намаляват с частта на длъжника, чието задължението е опростено – изр. 2 на ал. 2, чл. 124 „В последния случай задължението на останалите се намалява с частта на длъжника, комуто задължението е опростено“. Нормата е диспозитивна. При сливането в едно лице на качествата кредитор и солидарен длъжник прекратява задължението на останалите за частта на този длъжник – чл. 124, ал. 3 „Сливането в едно и също лице на качествата на кредитор и солидарен длъжник погасява задължението на останалите за частта на този съдлъжник“. Действието на сливането настъпва по право.

Да се запазят изцяло – новация, при което кредиторът е запазил правата си. Правилото на чл. 124, ал. 1 ЗЗД, е диспозитивно – кредиторът може да запази правата си и това е израз на относителното действие на солидарността. Той трябва да обективира намерението си в съглашението, което се сключва между него и солидарния длъжник, чието задължение се новира. Конов за новацията: ако е обективна новация – напр. 5 лв. стават една ябълка, но тогава възниква неделимост. Но останалите съдлъжници не са участвали в новация и дължат пари, а участвалия в новацията – ябълка. При пасивна субективна новация е лесно – новият длъжник става солидарен с всички останали. При активна субективна новация – кредитор на този, за когото е новацията е едно ТЛ-це, а старият кредитор е кредитор на останалите съдлъжници. Активната новация е позагубила значение. При цесията може да цедираме самостоятелен дълг, но да съобщим на всички съдлъжници. Относително следва да бъде и действието по заместване в дълг, тъй като в последния случай старото задължение се запазва.

Може да има опрощаване на солидарността – т.е. за един длъжник задължение да стане разделно, а останалите да продължават да отговарят солидарно.

Смъртта – когато умре един съдлъжник неговият дълг се разделя по право, т.е. погасява се задължението на останалите за тази част.

Вътрешните отношения между солидарните длъжници включват регресните права, задълженията между длъжниците и суброгационните права. Освен при наличието на специални правила или специална уговорка, солидарни длъжници отговарят един към друг разделно, а не солидарно. Задължението на всеки солидарен длъжник е само за част от това, което всички дължат на кредитора – чл. 127, ал. 1 „Доколкото не следва друго от отношенията между солидарните длъжници, това, което е платено на кредитора, трябва да се понесе от тях по равно“. Определянето на тази част зависи от вътрешните им отношения – напр. деликвентите отговарят един към друг в зависимост от степента на съпричиняването и вината. Ако не следва друго дяловете им са равни.

Възникването на регресно право в полза на солидарния длъжник изисква не изпълнение на цялото задължение, а изпълнение, което да по-голямо по стойност от припадащата му се съобразно вътрешните отношения част – ал. 2 „Всеки солидарен длъжник, който е изпълнил повече от своята част, има иск срещу останалите съдлъжници за разликата. Ако някой от последните се окаже неплатежоспособен, загубата се разпределя съразмерно между другите съдлъжници, включително и този, който е изпълнил“. Предметът на регресните права не зависи от предмета на солидарните задължения. Даването вместо изпълнение и прихващането са прекратителни способи, които ползват всички солидарни длъжници. Солидарният длъжник може да търси това, което действително е изразходвал. При новация на едно от солидарните задължения длъжникът няма регресни права, освен ако кредиторът е запазил правата си срещу тях. М.М. предпоставки: 1. Валидно солидарно задължение; 2. Реално изпълнение, даване вместо изпълнение, прихващане; 3. Изпълнение на повече от припадаща се част на длъжника; 4. Изправност. Не е ясно какво става с длъжникът, на когото дългът е опростен – това опрощаване не би следвало да има действие във вътрешните отношения.

Делът на всеки солидарен длъжник обхваща не само главницата, но и съответната част от всички разноски – разходи по изпълнението, съдебни и съдебноизпълниелни. Последиците от частичната или пълната неплатежоспособност на един от съдлъжниците се разпределя между изпълнилия солидарен длъжник и останалите платежоспособни длъжници.

Задълженията между съдлъжниците са уредени в чл. 127, ал. 3 „В случай, че изпълнилият солидарен длъжник не е противопоставил на кредитора някое общо възражение или не е уведомил своите съдлъжници за изпълнението, той отговаря спрямо тях за причинените вреди“ – да противопостави всички общи задължения и да уведоми останалите за изпълнението. При неизпълнение съдлъжникът трябва да обезщети останалите за претърпените вреди. Всеки от солидарните длъжници може да прихване вземането си за вреди с регресното си задължение. 

Солидарният длъжник, който е изпълнил задължението си, е лице с правен интерес и се суброгира в правата на кредитора срещу останалите съдлъжници. Този длъжник се суброгира само за разликата над своя дял срещу всеки от останалите съдлъжници в границите на дела на този съдлъжник. Суброгацията настъпва по право. Изпълнилият длъжник се суброгира не само за главницата, но и за разноските, за които кредиторът има вземане. Има сила и за изп.лист щом останалите съдлъжници са били страни по делото – сила на пресъдено нещо.

Дали изпълнилият солидарен длъжник ще упражни регресните си права или ще се суброгира, зависи от него. Регресните права са по-големи по-обем, тъй като включват и разноските, които съдлъжникът е понесъл. Осен това останалите солидарни длъжници не могат да му противопоставят в не могат да му противопоставят възраженията, които имат срещу кредитора. Може частично да упражни регресните си права и частично да се суброгира.

Неделимост – изпълнението на части или е невъзможно, или би намалило значително стойността на престацията. Това е едно изключение. Неделимо задължение има при неделима престация (кон). Делимата престация може да бъде изпълнена на части, без да се намалява стойността й. Когато престацията е делима – има отделни задължения. Делението на престациите на делими и неделими има практическо значение само при задължения с множество на кредиторите или длъжниците, защото съгласно чл. 66 ЗЗД кредиторът не може да бъде принуден да приеме изпълнение на части, дори и престацията да е делима.

Неделимостта може да следва от естеството на предмета ( задължение за бездействие; ИОВ), по силата на закона, по волята на страните (не говорим за договорна неделимост, а такава поради намерението на договарящите се) – чл. 128, ал. 1 „Задължението е неделимо, когато това, което се дължи, е неделимо по своята природа или поради намерението на договарящите“. Неделимото задължение остава такова и с оглед на наследниците – ал. 2 „И в двата случая задължението остава неделимо и по отношение наследниците на длъжника“. Неделимо е задължението за издръжка и гледане – напр. да гледа две лица, ако не гледа едното има пълно неизпълнение и всеки може да развали договора. Неделимостта се запазва и при разделяне и отделяне.

Предметът на неделимото задължение трябва да се предаде на всички кредитори общо – чл. 129, ал. 1, изр. 1 „Предметът на неделимото задължение трябва да се предаде на всички кредитори общо.“. Всички кредитори трябва да се явят на изпълнението. Ако не се явят всички, изпадат в забава. Затова изр. 2 – всеки един от кредиторите може да иска престацията да се предаде за пазене съгласно чл. 97 ЗЗД. Освен това кредиторите могат да упълномощят някои от тях или ТЛ да получили, което прави активната солидарност излишна. При повече длъжници всеки може да изпълни. Ако един причини невъзможност, за останалите тя е случайно събитие.

За неделимостта субсидиарно се прилагат правилата на солидарността – чл. 129, ал. 2 „За всичко останало спрямо неделимите задължения се прилагат съответно правилата относно солидарните задължения“. Разграничения:

От активната солидарност – кредиторите не могат да получат изпълнение на цялото/общо.

От пасивна солидарност – дългът не се разделя между наследниците.

Неделимост на изпълнението – уговорка, според която едно по естество делимо задължение да се уговори като неделимо. Неделимостта създава по-силна връзка. По-удобно е да се уговори неделимост, а не солидарност (наем с няколко лица – неделимост, т.е. само един от наемодателите не може да го развали).


