# **Процесуални действия на разпореждане с иска. Оттегляне и отказ от иск. Изменение на иск. Съдебна спогодба.**
## **Процесуални действия на разпореждане с иска.**
Процесуални действия на разпореждане с иска са процесуални действия на ищеца. Такива действия са оттегляне и отказ от иска, изменение на иска и съдебна спогодба.
## **Оттегляне и отказ от иск.** 
### Оттегляне на иска – чл. 232
То е процесуално действие само на ищеца, насочено към съда, с което ищецът се отказва да получи търсената с иска защита по висящото производство, но запазва правното си твърдение и възможността да го предяви с нов иск в следващ процес.  

Оттеглянето е десезиращо действие, затова по силата на диспозитивното начало то може да се предприеме само от лицето, което е предявило иск и е сезирало съда с искането за защита – ищецът.  Предмет на това разпореждане е предявеното и упражнявано в конкретното производство право на иск. При оттеглянето ищецът не се отказва изцяло от правото си на иск, а е налице отказ от правото му на защита чрез решение и СПН в конкретния процес.  
### Условия за допустимост 
То е процесуално действие само на ищеца в производството. Всеки ищец, включително и процесуалният субституент има право на оттегляне на иска.  То е разпоредително по своя характер процесуално действие. Поради това, когато се предприема от пълномощник той трябва да има изрично пълномощно – чл. 34, ал. 3 ГПК, а ако е от законен представител на малолетно или пълно запретено лице, съответно – особен представител, следва да се одобри от съда – чл. 29, ал. 5 ГПК. Когато имаме задължително необходимо другарство, е необходимо съгласието на всички необходими другари – чл. 216, ал. 2 ГПК. При факултативно необходимо другарство може да се предприеме и само от един другар, като в този случай ще се прекрати само неговото участие в процеса – вж. напр. чл. 74, ал. 3 ТЗ. Недопустимо е тогава, когато съдът е длъжен служебно да разгледа определена претенция – напр. въпросите, свързани с упражняването на родителските права, издръжката, ползването на семейното жилище в производството за развод, когато от брака има ненавършили пълнолетие. То е процесуално действие, адресирано до съда (а не до ответника).  

Относно формата важат общите правила на чл. 100 ГПК. Може да е устно, когато се предприема в открито съдебно заседание, а извън открито съдебно заседание – само писмено. 

Във времето, оттеглянето е възможно от момента на предявяването на иска до момента на приключване на процеса с краен, влязъл в сила съдебен акт – определение за прекратяване или съдебно решение. Оттеглянето е допустимо през цялата висящност на процеса.  

Без значение за валидността на оттеглянето на иска са мотивите, които са обосновали извършването на това процесуално действие. Те може да са разнообразни, но са правно ирелевантни с оглед допустимостта на оттеглянето и настъпването на неговите последици. Съдът се интересува само от това, дали е валидна волята на ищеца. Важното е тя да не е опорочена, както и да са налице останалите предпоставки, които се разгледаха по-горе.  

След определен момент в процеса – след края на първото открито съдебно заседание по делото, за настъпването на последиците на оттеглянето е необходимо съгласието на ответника. То също като оттеглянето е едностранно процесуално действие, насочено към съда. Ответникът има право на иск, което е поставено в действие при предявяването на иска. Той може да им интерес да получи решение във висящото дело, който интерес заслужава защита, защото към посочения момент – края на първото открито съдебно заседание, той вероятно вече е организирал своята защита в процеса. Освен това интересът му от ликвидиране на спора в образувания процес е свързан с това, че при прекратяване на делото поради оттегляне на иска, е допустимо впоследствие ищецът да предяви срещу ответника същия иск.  
### Последици 
Съдът проверява, дали оттеглянето е валидно, а ако е предприето след края на първото по делото открито заседание, и дали е налице съгласие на ответника. По резултата от тази проверка съдът се произнася с определение. Ако съдът констатира недопустимост на оттеглянето или липса на съгласие на ответника, когато е необходимо, съдът отказва да прекрати делото. Това определение не подлежи на обжалване, защото е по движение на делото. 

Ако съдът констатира, че оттеглянето е валидно, той прекратява делото с определение. То прегражда по-нататъшния ход на делото и е обжалваемо с частна жалба, когато някоя от страните счита, че това определение е порочно (напр. искът е оттеглен от пълномощник без изрично пълномощно или ответникът не е дал съгласие и пр.). Важно е да се отбележи, че самото оттегляне като процесуално действие е неоттегляемо след постановяване на определение на съда за прекратяване на делото. Поради това, ищецът не може да обжалва определението, за да оттегли действието си. Той може да го обжалва само при недопустимост на действието или при пороци във волята (оттеглил е иска си, защото е бил заплашван от ответника, напр.) 

Тъй като при оттеглянето ищецът се отказва да получи защита само в образуваното производство, т.е. нямаме разпореждане изобщо с правото на иск, за него остава възможност да впоследствие да сезира съда със същия иск.  

Когато оттеглянето се извършва във въззивна или касационна инстанция, ищецът (пак само той е легитимиран, независимо дали обжалването е по негова инициатива, или не) предизвиква недопустимост на целия процес – всъщност той заявява, че изобщо не желае никакво решение по делото. Поради това следващата инстанция отново с определение прекратява цялото производство, но освен това обезсилва всички постановени по делото и невлезли в сила съдебни решения. Ако например се оттегля искът пред въззивна инстанция, тя ще прекрати делото и ще обезсили обжалваното невлязло в сила първоинстанционно решение. Ако оттеглянето се предприема в касационното производство, ВКС ще прекрати делото и ще обезсили невлезлите в сила въззивно и първоинстанционно решения. Те не могат да влязат в сила, защото ищецът изобщо не желае съдът да постановява решение по делото.  

Трябва да се прави разлика между оттегляне на иск и оттегляне на жалба (въззивна или касационна). При оттегляне на жалба жалбоподателят е този, който е сезирал съответната инстанция, и той е този, който може да я десезира. В този случай обаче оттеглянето на жалбата означава, че не се желае решение от сезираната с жалбата инстанция (въззивна или касационна), но не и че изобщо не се желае решение по делото. Поради това в този случай на прекратяване с определение ще подлежи въззивното/касационното производство, но не делото в цялост. Резултатът е, че с влизане в сила на прекратителното определение по оттеглената жалба, ще влезе в сила обжалваното решение (вж. чл. 296, т. 2, предл. 2 ГК).  
### ` 	`Предявяване отново на същия иск 
Ако отново бъде предявен същият иск от ищеца, по образуваното дело следва да се извършат отново всички действия по доказване на исканията и възраженията на страните, като извършените в прекратеното поради оттегляне производство действия не могат да се ползват. Това следва от изискването за непосредственост, което налага процесуалните действия да се извършват пред съда, който е сезиран с иска. Действия, извършени по друго дело, включително по прекратено поради оттегляне, не могат да се използват. Това е принципното положение – 232, изр. 2 ГПК. Има изключение – когато събирането на доказателствата е невъзможно или много трудно (напр. разрушена е вещта, поради което не може да се извърши експертиза, или свидетелят е заминал трайно в чужбина и др.), тогава могат да се използват събраните в предходното производство доказателствени средства.  
### Отказ от иск - чл. 233 ГПК 
Той е едностранно процесуално действие на ищеца, адресирано към съда, с което ищецът изобщо се отказва от правото си на защита по правния спор срещу ответника. 

Разпоредително действие по своя характер. С него ищецът се разпорежда – отказва се от правото си на иск, изобщо, не само в образуваното производство. Отказът от иск не е отказ от материалното право, което е предмет на иска – отказът от материалното право става по различен ред в зависимост от вида на това право. Когато се прави отказ от конститутивен иск, обаче, тъй като по правило предмет на такъв иск са потестативни права, които могат да се упражняват само съдебно, то отказът от иск представлява отказ от единствената възможност за упражняване на материалното право, поради което плътно се доближава до отказ от това право. 

При отказа от иск никога не е необходимо съгласие на ответника, тъй като след отказа от иск ищецът вече не може да предяви същия иск срещу същия ответник, което означава, че ответникът получава защита, която е сравнима (не идентична) с тази, който би получил при отхвърляне на предявения иск.  
### Условия за допустимост 
Има много сходства с тези при оттеглянето на иска, така че важи изложеното, но без изискване за съгласие на ответника.  

Както и при оттеглянето, съдът и тук не проверява причините, поради които ищецът се отказва от иска си, а и законът не им придава правна релевантност. Те са без значение. От значение е само волеизявлението за отказ да е валидно. Допълнително е важно да се подчертае, че съдът не проверява и какво е правното положение – дали правото по иска съществува, или не съществува.  

Има и някои специфики, свързани с това, че отказът погасява правото на иск, което води до недопустимост на предявяването на същия иск в следващ процес. Поради това в случаите, при които законът не допуска отказ от потестативното право, то тогава е недопустим и отказ от конститутивния иск, тъй като би се стигнало до ефект равносилен с отказа от самото материално право. Поради това не може да се предприеме отказ от иск за делба, защото законът забранява отказа от потестативното право на делба – чл. 34, ал. 1 ЗС.  
### Последици 
Вътрешнопроцесуалните последици са като при оттеглянето на иска. 

Съдът проверява валидността на отказа от иск, ако не е валиден, с определение отказва да прекрати делото. Както и при оттеглянето, това определение е по движение на делото (процесът продължава), поради което то не подлежи на самостоятелно обжалване с частна жалба. Ако обаче съдът неправилно не е прекратил делото, тъй като отказът е валиден, постановеното решение ще е порочно (недопустимо).  

Ако отказът е валиден, съдът с определение прекратява делото, което е преграждащо и обжалваемо с частна жалба.  

Извън процесуални последици 

След прекратяване на делото поради отказ от иска, ищецът вече не може да предяви същия иск – чл. 233, изр.2. Ако ищецът предяви такъв иск повторно, той е недопустим, тъй като ищецът няма право на иск (отказал се е от него), поради което производството като недопустимо ще бъде прекратено.  

Има две обяснения в теорията за същността на тази последица.  - Според проф. Сталев при отказа от иск ищецът се отказва от получаването на защита, защото искът му е неоснователен. Разглежда се това действие като обратно по знак на признанието на иска. Поради това се приема, че при отказа от иск се поражда специфична сила на пресъдено нещо, която обвързва само страните по делото.  

Според другото виждане (проф. Мингова) тук не се формира сила на пресъдено нещо. При отказа от иск съдът прекратява делото с определение – това определение не съдържа установяване по правното положение. Поради това не може да възникне нито установителното действие, нито регулиращото действие на СПН, няма пълно покриване и по отношение на третия ефект на СПН - непререшаемост. При СПН същият иск не може да бъде предявен от нито една от страните, а при чл. 233 ГПК следващ иск не може да бъде предявен само от ищеца. При отказа от иск правото на иск се погасява не защото спорът е разрешен от съда, а защото ищецът се е разпоредил със своето право на иск.  
### Защита срещу незаконосъобразен отказ от иск 
По време на висящия процес защитата ще върви по пътя на обжалване на определението, с което съдът е прекратил делото, въпреки невалидния отказ от иск. 

След влизане в сила на определението, ако отказът е порочен поради такива пороци, които са уредени като отменителни основания в чл. 303, ал. 1 ГПК, ще може да се иска отмяна на прекратителното определение по реда на чл. 303 ГПК – вж. т. 6 на ТР № 7/2014 г. на ОСГТК на ВКС. В останалите случаи – при пороци, непопадащи в обхвата на чл. 303, ал. 1 ГПК, отказът би могъл да се атакува по исков път като порочна едностранна сделка чрез иск за нищожност или унищожаване.  
## **Изменение на иск.**
Изменението на иска представлява процесуално действие на ищеца, насочено към съда, с което той внася промяна в основанието, петитума или страните на предявения иск, като извършените до момента на изменението процесуални действия запазват своето значение и по отношение на изменения иск.  

Изменението на иск е действие, което внася промяна в предявения иск, в някой от неговите елементи. Такава промяна по силата на диспозитивното начало може да внесе само ищецът. Като всяко процесуално действие то е адресирано до съда, пред който делото е висящо.  

Изменението на иска е самостоятелен процесуален институт, но в него се съчетават по специфичен начин и други процесуални фигури – последващо ОСИ, оттегляне/отказ от иск, приемство в процеса и др. В тези случаи следва да са налице както специфичните изисквания на закона, регламентирани по отношение на изменението на иска, така и изискванията за тези институти, които намират проявление при отделните форми на изменение на иск.  
### Условия за допустимост и производство 
Изменението на иска може да се предприеме както в открито съдебно заседание, така извън такова заседание. По правило трябва да е писмено. Приема се, че може да е и устно, когато се извършва в открито заседание, но в учебника – това е допустимо само, когато ответникът присъства с оглед на това да му се предостави възможност да се защити, като изрази становище по допустимостта на исканото изменение.  

По искането за изменение съдът винаги се произнася с определение – и когато допуска изменението, и когато не го допуска. Когато не се допуска исканото изменение, определението не подлежи на самостоятелно обжалване с частна жалба, защото не е преграждащо. Изключение е налице, когато не се допуска увеличение на размера на иск, който не е предявен като частичен. В този случай по размера на иска ще се формира СПН, която е пречка за предявяването на вземането в останалия размер в следващ процес, поради това в т. 7, б „в” на ТР № 1/2013 г. на ОСГТК на ВКС беше прието, че само в този случай определението е преграждащо и обжалваемо самостоятелно с частна жалба. Когато се допусне изменението, определението може да е обжалваемо, когато се съчетава с оттегляне или отказ.  

Когато се допуска изменението иска и то се съчетава с предявяването на нов иск (който се различава от предишния по основанието или петитума), ответникът следва да има възможност за отговор по новия предмет. 
### Изменение на основанието - чл. 214, ал. 1, изр. 1 ГПК.  
Тази форма на изменение на иска е допустима до края на първото открито заседание по делото. Има две изисквания за допустимост на изменението на основанието.  

Първото е да е уместно, т.е. да не се затруднява прекомерно защитата на ответника. Преценката е на съда (той може да изслуша ответника, но волята на ответника не е релевантна). Съдът ще вземе предвид състоянието на делото и неговата готовност за решаване. Ако вече са събрани всички доказателствени средства и има готовност за провеждане на устни състезания, изменението не би следвало да се допусне. Ако страните не са изчерпили доказателствените си искания, или повечето доказателствени средства не са събрани, тогава е по-уместно да се допусне изменение на основанието.  

Второто е да не се променя едновременното с основанието и петитума на иска, защото тогава би се стигнало до предявяването на напълно нов иск, който няма нищо общо с изменения. Това обезсмисля запазването на значението на извършените процесуални действия по делото, в което всъщност се изразява изменението на иска. То има смисъл, само ако след изменението на иска има нов елемент, но има и нещо от първоначално предявения иск. Именно поради това, че е недопустимо по пътя на изменението да се предяви иск с изцяло нов предмет, в т. 2Б на ТР № 4 /2014 г., ОСГК на ВКС беше прието, че е недопустимо по реда на чл. 214, ал. 1 ГПК преминаване от положителен установителен или ревандикационен към отрицателен установителен иск и обратно. При положителния установителен или ревандикационния иск предмет на иска е правото на собственост на ищеца, а при отрицателния установителен иск – предмет е правото на собственост на ответника. Изменението на основанието може да се изразява в: 

` `Замяна на предявеното основание с ново – в този случай ищецът заменя факта, от който извежда искането си (петитума) с нов – напр. предявил е установителен иск за собственост въз основа на покупкопродажба, като заменя това основание с придобивна давност или иска осъждане на ответника да плати определена сума като наем въз основа на договор за наем, като след изменението претендира същата сума като обезщетение за ползване на вещта след прекратяване на договора за наем и др.  

` `В този случай се проявяват още два института. Първият е десезиране на съда с първоначалния иск. Десезирането може да стане или с оттегляне на иска с предишното основание, или с отказ от този иска. Особеното при оттеглянето/отказа в материята на изменение на иска е това, че не се прекратява делото, то продължава да е висящо, а се прекратява само производството по иска, с който съдът е десезиран. Важно е да се уточни какъв е десезиращият способ, защото от това зависи, дали ищецът впоследствие ще може да предяви същия иск. Дори и да се оттегля искът, съгласие на ответника никога не се изисква, защото изменението на основанието може да се предприеме само до края на първото заседание по делото, а до този момент за оттеглянето не се изисква съгласие на ответника.  

Ищецът при тази форма на изменение на иск предявява и нов иск, който се различава от първоначално предявения по основанието си. Поради това че е налице предявяване на нов иск, на ответника следва да се даде възможност за отговор, в който да развие защитата си срещу този иск, както и да направи доказателствени искания с оглед на новото основание.  

Добавяне на ново основание към вече предявеното – в този случай към вече предявения иск се добавя нов, с който се претендира същия петитум на още едно основание (напр. първоначално е предявен иск за връщане на даденото по нищожен договор, като се добавя ново основание – връщане на даденото поради разваляне на договора). Тук се стига до последващо обективно съединяване на искове по инициатива на ищеца. Следователно два института се вплитат при тази форма на изменение – предявяване на нов иск (следва да се връчи на ответника и да му се даде възможност и срок за отговор) и последващо ОСИ (да са налице изискванията за ОСИ). Обикновено съединяването е в условията на евентуалност. В практиката допустимостта на тази форма на изменение на основанието не е безспорна. В т. 2В на ТР № 4//2014 г., ОСГК на ВКС беше прието за допустимо по реда на чл. 214, ал. 1 ГПК при предявен иск за собственост ищецът да се позове при условията на евентуалност и на друго придобивно основание, различно от посоченото в обстоятелствената част на исковата молба.  

Третата проявна форма на изменение на основанието е допустима без ограничение във времето, тъй като се изразява в частично десезиране на съда с едно от първоначално предявените основания. До такова изменение може да се стигне, когато първоначално ищецът е предявил няколко съединени иска с различно основание, на които ищецът е основал предявения петитум. В този случай следва да се съобразят правилата на използвания от ищеца десезиращ способ – оттегляне или отказ, като делото ще се прекрати само по отношение на иска, с който съдът е десезиран, и ще продължи по този със запазеното основание.  
### Изменение на петитума – чл. 214, ал. 1, изр. 2 и 3 ГПК.  
В петитума ищецът определя съдържанието на правото, неговия размер, както и вида на търсената защита. Изменението на петитума може да се изрази в промяна на някой от тези елементи. 
### Изменението на съдържанието на правото – чл. 214, ал. 1, изр. 2 ГПК. 
Това изменение може да се предприеме до края на първото открито заседание по делото. То винаги е допустимо, стига да не се променя едновременно и основанието на иска. Тук съдът няма право на преценка с оглед защитата на ответника. Проявните форми на изменението в този случай са аналогични на тези при изменение на основанието на иска. 

Може да се замести искането с ново (вместо присъждане на движимата вещ се иска присъждане на нейната парична равностойност или обратното; може да се премине от иск за реално изпълнение на договорената престация в иск за присъждане на компенсаторно обезщетение и пр. ). Отново се съчетава с десезиране чрез оттегляне/ отказ на съда с първоначално предявения иск и предявяване на нов с различен петитум;  

Може към първоначалния петитум да се добави нов петитум (иска се вещта, а ако тя е погинала се предявява иск за нейната парична равностойност). Съединяването обикновено е в условията на евентуалност. И тук се стига до последващо ОСИ и предявяване на нов иск, като следва да се съобразят условията и последиците и за двете действия. 

Може изменението да се изрази само в десезиране на съда с едно от първоначално предявените искания. Отново не важи ограничението във времето, но трябва да са налице изискванията за съответния десезиращ способ. 
### Изменение на размера на иска или на вида на търсената защита 
Тук са приложими правилата на чл. 214, ал. 2, изр. 3 ГПК. Допустимо е до приключване на съдебното дирене в първа инстанция, защото в този случай не се изменя предметът на делото, а само обема на търсената защита или нейния вид.  

Изменение на размера може да се изрази в увеличение на размера на иска или в намаление на този размер. Увеличение на размера е допустимо и когато искът е предявен като частичен, и когато не е предявен като частичен. Когато искът е предявен като частичен, съгласно чл. 116а ЗЗД давността е спряна/прекъсната само до предявения размер. В този случай давността за увеличения размер спира/прекъсва от датата на изменението на иска. При увеличение на размера на иск, който не е предявен като частичен, давността спира за цялото вземане още с подаването на исковата молба. Ако съдът в последния случай откаже да допусне увеличението, определението е прераждащо и обжалваемо (ще се формира СПН по размера на вземането). При частичен иск не е така, защото има особености в СПН. При увеличение на размера на иска се дължи допълнителна държавна такса за увеличения размер, като това е условие за допускане на това изменение.  

При намаляване на размера на иска има десезиране с част от размера на предявения иск. При десезиране чрез оттегляне (т.е. при запазване на възможността да се претендира останалата част от размера на вземането в следващ процес) всъщност се преминава към частичен иск. При намаляване на размера на иска държавна такса не се връща.  

Може да се измени и вида на търсената с иска защита, като се премине и от положителен установителен в осъдителен и обратно – отново до приключване на съдебното дирене в първа инстанция. Вече обърнахме внимание, че е недопустимо преминаване от положителен установителен или осъдителен иск към отрицателен установителен.  
### Добавяне на изтекли лихви или добиви след предявяването на иска – чл. 214, ал. 2 ГПК 
Законът изрично предвижда, че това не представлява форма на изменение на иска, което означава, че е допустимо без ограничения. Става въпрос за лихви/добиви за периода, следващ предявяването на иска. По тях не се дължи държавна такса (за разлика от лихвите/добивите за периода до датата на предявяването на иска, които не се подчиняват на режима на ал. 2, а на общия режим).
### Изменение на иска чрез промяна на страната – чл. 228 ГПК.  
Представлява заместване на една от главните страни по висящо производство с друго лице, което е обвързано от извършените в процеса процесуални действия.  

Отново е процесуално действие на ищеца по делото. Именно по това изменението на страната като форма на изменение на иска се различава от други хипотези, при които се стига до заместване на една от страните – законно приемство, напр., при което заместването настъпва като последица от други факти и не представлява изменение на иска (което означава, че не се подчинява на условията на чл. 228 ГПК). Може да бъде заместен ищецът или ответникът. Ищецът може да бъде заменен само по реда на чл. 228, ал. 1 ГПК, защото съгласието на ответника в този случай е необходимо. Ответникът може да бъде заменен при условията на ал. 1 и на ал. 2. Тази форма на изменение на иска е допустима до приключване на съдебното дирене на първата инстанция. 

Изменението на иска тук включва десезиране на съда с иска предявен от или срещу първоначалната страна, като десезиращите способи са оттегляне (чл. 228, ал. 1 ГПК) или отказ от иска (чл. 228, ал. 2 ГПК). Освен това се стига до доброволно приемство в процеса по отношение на новата страна, която е обвързана от извършените до момента процесуални действия. Поради това съгласието на третото лице, което ще замести досегашната страна винаги е необходимо. Привидно изглежда, че по чл. 228, ал. 3 ГПК може и без неговото съгласие, но в този случай в действителност няма изменение на иска, а делото срещу третото лице започва отначало, като извършените в процеса действия не могат да се използват срещу това лице, следователно няма изменение.  

По чл. 228, ал. 1 ГПК десезиращият способ е оттегляне на иска, поради което се изисква съгласието на ответника и на третото лице. По чл. 228, ал. 2 ГПК десезиращият способ е отказ от иска, поради което съгласието на досегашния ответник, който се замества по този ред, не е необходимо. Съгласието на третото лице обаче е необходимо и по ал. 2, защото но не може в този случай да бъде обвързано от извършените по делото действия без изрично изявена воля за това.   

Възможно е изменението на страната да се прояви и в десезиране на съда ( оттегляне/отказ) с иска, предявен от или срещу някоя от първоначалните страни. Това е възможно, когато е имало първоначално субективно съединяване на искове, като неговата допустимост зависи от вида на другарството. То няма да е допустимо при задължително необходимо другарство. При факултативно необходимо другарство е допустимо, но само когато оттеглянето/отказът се извършва от необходимия другар, който е съищец по делото. Той обаче не може да бъде изключен от участие в делото независимо и въпреки волята си, защото ще бъде обвързан от решението (чл. 304 ГПК). Поради това участието в процеса, макар и да не е задължително в хипотезата на факултативно необходимо другарство, зависи само и единствено от волята на факултативния другар, не и от тази на насрещната страна. В останалите случаи (при обикновено другарство) десезирането с иска, предявен от или срещу един от обикновените другари е допустимо, като следва да се съобрази десезиращият способ. При оттегляне след края на първото по делото открито заседание ще е необходимо и съгласието на ответника по този иск, който се оттегля.  
## **Съдебна спогодба.**
В теорията има незавършена дискусия относно правната същност на съдебната спогодба (СС). Преобладаващото разбиране е на проф. Сталев, съгласно което съдебната спогодба представлява смесен институт, който включва във фактическия си състав и в своите правни последици гражданскоправни и процесуални елементи.  

` `С оглед на това разбиране СС се определя като одобрен от съда договор между главните страни във висящ исков процес, в който те чрез взаимни отстъпки уреждат правния спор с последиците на съдебно решение и слагат край на делото в спогодената част.  Законодателят гледа особено положително на съдебната спогодба, което е видно от разпоредбите, задължаващи съда да прикани страните към спогодба – чл. 145, ал. 3 ГПК и чл. 149, ал. 1 ГПК. 

` `Освен това в чл. 78, ал. 9 ГПК като финансов стимул за страните е предвидено, че при приключване на делото със съдебна спогодба половината от внесената държавна такса се връща на ищеца.   
### Условия за допустимост 
Съдебната спогодба се сключва във висящ исков процес, като законът не поставя ограничения за времето на нейното сключване, което означава, че това може да стане в първа, въззивна или касационна инстанция.  

В отделната инстанция сключването на съдебна спогодба предполага делото да се разглежда в открито заседание, защото тя може да се сключи само в такова заседание (вж. по-долу). Поради това сключването на СС е допустимо във всяка инстанция до приключване на откритото съдебно заседание за провеждане на устните състезания.  

Спогодбата се сключва пред съда, пред който делото е висящо. Тя се сключва от главните типични страни по делото. Тъй като съдебната спогодба включва взаимни отстъпки от първоначалните правни твърдения на страните, зад които може да стои отказ от права или поемане на задължения, страните трябва да могат да се разпореждат с правата и задълженията по спорното правоотношение. Поради това съдебна спогодба не може да сключва процесуалният субституент, както и подпомагащите страни, които бранят директно в процеса чужди права. С оглед на разпоредителния характер на СС, когато тя се сключва от пълномощник той трябва да притежава изрично пълномощно – чл. 34, ал. 3 ГПК. Когато изявление за сключване на СС се прави от законен представител на малолетен или пълно запретен, както и от особен представител на страна, действието трябва да се одобри от съда, пред който делото е висящо – чл. 29, ал. 5 ГПК. Всеки обикновен другар може да сключи СС по иска, който е предявен от или срещу него. При необходимо другарство по делото, независимо от неговия вид, за сключването на СС е необходимо съгласието на всички необходими другари – чл. 216, ал. 2 ГПК.  

Когато в делото като страна участва прокурорът, съдът взема неговото мнение – чл. 234, ал. 2 ГПК. Предмет на съдебната спогодба е спорното материално правоотношение, което е предмет на делото. С оглед на правилото на чл. 365, ал. 2 ЗЗД, което позволява с договора за спогодба да се създадат, изменят или погасят и правоотношения, които не са били предмет на спора, се приема, че и съдебната спогодба може да обхване права или правоотношения, които не са предмет на делото, но са тясно свързани с предмета на делото. В този случай обаче, ако за прехвърлянето на тези права се изисква определена форма, съдебната спогодба няма вещнопрехвърлително действие спрямо тях, а така също тя не поражда и процесуални последици по отношение на тях, напр. СПН. Съдебната спогодба може да не обхване целия предмет на делото (напр. може да не е по всички, а по част от обективно съединените искове) – тогава тя ще е по част от предмета на делото, като само по отношение на тази част ще настъпят последиците на СС.  

Съдебната спогодба е недопустима спрямо права, които са извън разпоредителната власт на страните. Поради това такава не може да се сключва напр. по дела за гражданско състояние, за поставяне под запрещение и пр.  
### Фактически състав на съдебната спогодба 
Първият елемент на СС е договорът за спогодба по чл. 365 ЗЗД. Той е двустранен възмезден договор, с който страните по висящото дело чрез взаимни отстъпки прекратяват изцяло или отчасти правния спор, който е предмет на делото. Отстъпките във ФС на СС са отстъпки от първоначалните правни твърдения на страните, което означава, че те се отказват частично от тези твърдения. Отстъпките не са цел на СС, а са средство за нейното постигане. Възможно е зад отстъпките от тези твърдения (твърдението на ищеца, че му се дължи възнаграждение в размер на 15 000 лв. по договор за изработка, от което той частично се отказва, като в СС приема, че му се дължат 10 000 лв., напр.) да стои частичен отказ от вземане или поемане на нови задължения (ответникът, който първоначално е твърдял, че дължи само 7 000 лв., приема в СС, че дължи 10 000 лв.). Възможно е обаче отразеното в СС правно положение да съответства на действителното положение. Това означава, че спогодбата може да има правопроменящо действие спрямо действителното правно положение, което обяснява изискванията за допустимост, свързани с нейния предмет – да е по правоотношение, което влиза в разпоредителната власт на страните, съответно изискванията към страните по спогодбата – да са именно тези лица, които са субекти на спорното материално правоотношение.  
### Особена форма на СС в сравнение с извънсъдебната спогодба 
` `Съдебната спогодба се сключва пред съда, пред който е висящо делото – това означава, че страните правят своите волеизявления по сключването на договора пред съда в открито съдебно заседание, като тези волеизявления се вписват в съдебния протокол, който се подписва от целия съдебен състав и от страните. Посочените изисквания към формата на СС са за нейната действителност. Поради това, дори договор за спогодба да е сключен от страните по делото, по време на висящия процес, но не в тази форма – извън съдебно заседание подписват спогодба, това не е СС и не поражда последиците на съдебна, а на извънсъдебна спогодба (би се ценила по делото като факт, който е релевантен за правоотношението по делото и който факт следва да се прецени от съда в неговото решение).  

Приема се, че страните отправят до съда и паралелни волеизявления към съда за прекратяване на делото. Тъй като в този случай те разрешават спора помежду си със СС, където установяват по взаимно съгласие правното положение, поради това те вече не желаят постановяването на съдебно решение, в което съдът да изследва действителното правно положение.  
### Определение на съда за одобряване на спогодбата 
Законът предвижда като елемент от фактическия състав на СС и специален акт на съда – съдът одобрява спогодбата, ако тя не противоречи на закона и на добрите нрави. Законът предписва условията, при които съдът одобрява спогодбата – проверява се само това, дали тя не противоречи на закона или на добрите нрави. Не се проверява дали спогодбата отразява действителното правно положение. Това съдът не може да изследва, тъй като е десезиран с решаването на спора. Съдът обективира тази проверка в определение. Приема се, че това определение има белезите на охранителен акт, поради което определението, с което се одобрява СС не подлежи на обжалване – чл. 537, ал. 1 ГПК. Ако съдът откаже да одобри спогодбата, тогава определението му подлежи на обжалване – 538, ал. 1 ГПК.  
### Последици на съдебната спогодба 
Съдебната спогодба поражда материалноправни и процесуални последици. Със сключването на СС страните се задължават една спрямо друга да считат, че правното положение между тях е такова, каквото са приели по взаимно съгласие в СС (правоустановяващо действие на СС), като поемат задължение и да съобразяват поведението си с него (регулиращо действие). Възможно е това положение да се отклонява от действителното правно положение, възможно е и да не се отклонява. Важното е, че след сключването на договора за спогодба за страните меродавно е това положение, по което те са се съгласили. Всяка от тях поема задължения спрямо другата да приеме, че положението е било и е такова и да съобрази поведението си с него. Предходното правно положение става ирелевантно (в този см. правопроменящото действие на спогодбата се поглъща от правоустановяващото). Правоустановяващото и регулиращото действие в този случай наподобява правоустановяващото и регулиращото действие на СПН, но всъщност в този случай последиците не са публичноправни, а гражданскоправни – възникват права и задължения на страните по спогодбата между тях.  

СС има вещнопрехвърлително действие по отношение на тези права, които са били предмет на делото, когато със спогодбата страните се разпореждат с тях (напр. страните по делбеното производство със СС разпределят отделните вещи, прехвърлят ги помежду си и те стават изключителна собственост на съответния съделител). СС има такова действие по отношение на правата, които са предмет на делото, включително и в случаите, при които за прехвърлянето на правата законът изисква особена форма – в този случай това изискване не важи. Изложеното обаче не важи по отношение на права, които са извън предмета на делото, когато за прехвърлянето на тези права законът изисква особена форма. В този случай СС няма вещнопрехвърлително действие, а има значението на предварителен договор.  

Процесуални последици. Законът предвижда, че СС има значението на влязло в сила решение и не подлежи на обжалване – чл. 234, ал. 3 ГПК. Това означава следното - съдебната спогодба поражда СПН. Особеното при СПН на СС в сравнение с тази при съдебното решение е основно в субективните предели на тази последица – тя важи само спрямо страните по делото и техните наследници/правоприемници (лицата по чл. 298, ал. 1 и ал. 2 ГПК), но не и спрямо трети лица (спрямо които съдебното решение по изключение би породило такава). Ако страните са се спогодили и по въпроси, които са извън предмета на делото – по тях няма да се формира СПН. Ако СС включва в предмета си изискуеми притезателни права (напр. задължения за заплащане на парични суми или предаване на вещи), то тогава тя поражда и изпълнителна сила – чл. 404, т. 1 ГПК регламентира съдебно-спогодителните протоколи като изпълнително основание. 
### Вътрешнопроцесуална последица на одобрената СС 
С оглед на това, че със сключването на СС страните разрешават спора по делото със СПН, то делото се прекратява в спогодената част. Това става с определение на съда, което е преграждащо развитието на производството, тъй като пречи да се стигне до съдебно решение, и поради това подлежи на самостоятелно обжалване с частна жалба (чл. 274, ал. 1, т. 1 ГПК), когато някоя от страните счита, че то е порочно (сключена е СС от представител без изрично пълномощно, делото е прекратено в неспогодената част и пр.). Обжалването може да се основава и на пороци във волята на някоя от страните, които опорочават сключената спогодба.  
### Защита срещу порочна съдебна спогодба 
Защитният способ срещу порочна СС зависи от това кой от елементите на ФС на СС е порочен, като отпадането на който и да е от елементите води до отпадане и на последиците на СС. Когато порокът е в договора – има порок, водещ до нищожност на договора, или има порок във волята, водещ до унищожаемост на договора, тогава договорът се атакува по исков път – иск за установяване на нищожност на СС или иск за унищожаване на договора. Практиката трайно изтъква, че съдебното сключване и одобряване на договора за спогодба не променя договорния му характер. По същия начин може да се иска и разваляне на СС, ако тя не е изпълнена. 

Когато порокът е в одобряващото определение на съда, тогава, с оглед на неговия охранителен характер, защитата отново е по исков път – чл. 537, ал. 2 и ал. 3 ГПК. Тази защита е предоставена на трети лица, чиито права са се оказали засегнати от незаконосъобразния охранителен акт (ал. 2) или може да се предяви иск от прокурора, когато актът противоречи на закона (ал. 3). По-особено е положението, когато е порочно определението на съда за прекратяване на делото. Това определение не е елемент от ФС на СС, то всъщност отразява нейните последици в рамките на образуваното производство. Ако то е незаконосъобразно (съдът прекратява делото, въпреки че е сключена не СС, а извънсъдебна спогодба, или СС е по част от предмета на делото, а съдът го е прекратил изцяло и пр.), с оглед на преграждащия си характер, както се посочи по-горе, то подлежи на самостоятелно обжалване с частна жалба. При неговата отмяна, производството ще продължи и съдът ще следва да постанови съдебно решение.  

Нито това определение, нито самата СС подлежат на отмяна по реда на извънредното производство за отмяна на влезли в сила съдебни решения (чл. 303 и сл. ГПК). Това още един път показва, че СС има само последиците на съдебно решение, но не е съдебно решение.


