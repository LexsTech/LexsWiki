# **Страни в исковото производство – понятие и видове. Процесуална правоспособност и дееспособност. Процесуална легитимация. Процесуално представителство.**
## **Страни в исковото производство – понятие и видове.**
В исковото производство участват различни лица - в различни процесуални качества. Да кажем, участва съдът, съдебния състав, съдията или съдиите членове на съдебния състав, вещни лица, свидетели, процесуални представители. Но както ще видите, една голяма част от правилата на ГПК регламентира права и задължения не на всички участници в производството, а само тези, които притежават процесуалното качество страна. Затова е много важно да изясним кои са страни. Участник в исковото производство е по-широко понятие. Само едни от участниците са страни. Участниците са субекти на процесуални правоотношения, но имат различни права и задължения.  

` `Та, кои от тези участници са страни? Законът съдържа легална дефиниция на понятието страна и тя се съдържа в чл. 26, ал. 1 ГПК - страни са тези лица, от чието име се води делото. Има два белега, които трябва да притежава един участник, за да го определим като субект. Първият белег - формалният. “От чието име”. Следователно, за да е едно лице страна, то трябва да извършва процесуалните действия от свое име, не от чуждо. Представителят на страната страна ли е? Не е, защото не извършва процесуални действия от свое име, а от чуждо. Той е участник в процес, но не страна. Този белег не е достатъчен, защото свидетеля действа от свое име. Вторият белег - функционален. Свързан е с целта, по която участва лицето. Свързва се с “лице, което води делото”. Да води дело означава, че това лице участва в процеса, за да търси защита, по правило на свое право, а в изрично предвидени случаи по изключение - и на чуждо. Тоест функцията му е да търси защита на свое или по изключение чуждо право. Свидетелят не участва, за да търси защита, вещото лице също. Следователно страна е такъв участник в исковото производство, който участва в делото от свое име и чрез участието си търси защита на свое право (по правило).  

` `Трябва да правите разлика още от сега между процесуалното качество страна в исковото производство и страна в материалното правоотношение. Между двете има разлики. Да кажем, ролята в материалното правоотношение (дали е активна или пасивна) не предопределя ролята в процеса. Активен обикновено в материалното означаваме кредитора. Естествено, че кредиторът може да е ищец спрямо длъжника като ответник. Може ли длъжникът по материалното правоотношение да заеме активната роля в процеса? Например един отрицателен установителен иск - че вземането на ответника не съществува. На следващо място тук това разграничение на активен и пасивен няма такова значение. Защото както ищецът е активната страна (инициирал е делото), така и ответникът, са носители на права и задължения в процеса. Ответникът - право да предяви инцидентен установителен, право на насрещен иск и т.н. Ищецът - задължение да доказва, да плати държавна такса. В процеса задълженията са по-особени. Обикновено се говори за доказателствена тежест, а не задължение за доказване. Като не упражните едно право може да не настъпи една благоприятна правна последица, но тука много сериозна ми се вижда санкцията, ако не изпълните правото си да докажете. Освен това те са задължения и спрямо държавата - за държавата не е безразлично дали съдилищата ще постановяват правилни решения. А като не докажете, ще се постанови неправилно решение. Чл. 3 - задължение - длъжни са да изнасят пред съда истината. Това е публично задължение - в един обществен интерес.  

` `На следващо място правим разлика между страна в материалното правоотношение и страна в процеса, ще видите, че страна в процеса може въобще да не е страна по материалното правоотношение - трето лице. Примери - чл. 134 ЗЗД.  

` `Какви видове страни имаме в исковото производство? На първо място, главни страни. Това са ищецът и ответникът. Това са тези страни, без които изобщо не може валидно да възникне процесът. Спомняте си, че при исковото производство се решава правен спор. Има и такива страни, без които делото може да се развие - допълнителни страни. Действащият ГПК урежда само един вид допълнителна страна - подпомагащите. При подпомагащите тяхното участие не е условие за допустимост на процеса, а тяхното участие е една възможност, която може да се използва за защита на по-специфични интереси. Допълнителните страни и подпомагащите страни също са страни, но имат поограничени процесуални права от тези на главните страни. Например може да ги имаме както на страната на ищеца или ответника. Ищецът в материалното правоотношение е кредитор, ответникът е един от солидарните длъжници. Обаче извън процеса имаме и друг солидарен длъжник, срещу когото кредиторът не е предявил иска. И в този случай ще видите, че главната страна може както да привлече третото лице като подпомагаща страна, така и третото лице може да встъпи като подпомагаща страна. Идеята е, че ако остане извън процеса, тогава установеното в делото няма да го обвързва. След като бъде осъден, ответникът може да предяви регресен иск срещу другия солидарен длъжник. В този регресен иск солидарния длъжник може да направи възражение, че не е водил добре делото, че не е направил възражения някакви. Така че ответникът има интерес да привлече солидарния длъжник в делото. Солидарният длъжник също има интерес да встъпи, защото може да има възражения, които да иска да предяви. Ще видите, не са им никак малки възможностите.  

` `На следващо място страните освен на главни и допълнителни ги делим на надлежни и ненадлежни. Сега говорим само за главните страни. Надлежна е най-общо тази, която притежава право на иск. Тоест тази, която има право да поиска разрешаването на правния спор. Това са лицата, които имат най-силен интерес от това да участват в делото. На тези лица принадлежи правото на иск. Този въпрос е свързан с процесуалната легитимация. Кое е това лице, което може да иска разрешаването на правния спор. И най-общо законът изхожда от идеята, че това са най-заинтересуваните лица. Ненадлежни са страните, които нямат право на иск. Процесуално нелегитимирани са. Ненадлежната страна всъщност няма право да участва в делото като главна страна. Тоест, ако такава страна участва, съдът трябва да прекрати делото. Защо ги окачествяваме като страни все пак? Защото качеството страна в процеса се придобива формално. Много лесно се придобива. За да стане едно лице ищец, е достатъчно да предяви от свое име искова молба. За да придобие качеството ответник, е достатъчно срещу него да бъде предявен иск. Така се става страна. Съвсем формално и лесно. Впоследствие съдът проверява дали тези лица са процесуално легитимирани да участват в процеса. Ненадлежните страни все пак имат права някакви. Те имат право да участват в производството, в което се проверява точно този въпрос - дали притежават или не право на иск. Тоест може да обжалват определението, с което делото спрямо тях се прекратява и да доказват, че имат право на иск. Като ми казвате, че трябва да доказва, но то няма как, ако не е в някаква процедура. Затова има право да обжалва определението и да участват в т.н. процес относно процеса. 
## **Процесуална правоспособност и дееспособност.**
По отношение на страните съдът трябва да провери три неща: дали посочените като страни лица са правоспособни, дали са дееспособни и дали са процесуално легитимирани. Какво е това нещо правоспособност? В материалното право - една абстрактна възможност на едно лице да е носител на права и задължение. Процесуалната правоспосбоност е абстрактната възможност на едно лице да е носител на процесуални права и задължения като страна. Разпоредбата, която регламентира този въпрос е чл. 27 ГПК, като правилото е уредено в ал. 1. Вижте колко ви облекчава законодателят - който е правоспособен по материалното право. Процесуалната правоспособност е функция на материалната правоспособност. И това е логично. С оглед на различните видове страни какво значи това? Когато страна е ФЛ, кога е правоспособно? От раждането до смъртта. Юридическите лица без държавните учреждения - от момента на възникването до прекратяването на съществуването им (на различен режим са). Да речем едно ТД е от момента на вписването му в ТР до момента на заличаването му. Ал. 2 съдържа едно особено правило, като ни казва, че правоспособни са тези държавни учреждения, чиито ръководители са разпоредители с бюджет. Как да разбера? Сега действа Закон за публичните финанси. Там се урежда как един ръководител придобива качеството на разпоредител с бюджет. Въпросът е, че винаги става разпоредител с бюджет с нарочен акт. Дали ще е закон - първостепенните се определяха от закон, но може и подзаконов НА и ненормативни актове. Но вие сте си го учили това нещо, така че си го припомнете. Важното е, че може да се определи дали съответния ръководител на учреждението е разпоредител с бюджет. Ако ръководителят е разпоредител с бюджет, учреждението е правоспособно и може да бъде страна. Ако не е разпоредител с бюджет, тогава искът се предявява пред непосредствено по-горестоящото учреждение, чийто ръководител е разпоредител с бюджет. Да ви питам сега. Клон на ТД си наел офис под наем в Пловдив. Наемодателят иска да го осъди да си плати наема. Втора хипотеза. Същият клон в Пловдив си наел по трудово правоотношение лице като охрана и го уволнил дисциплинарно. Той обаче счита, че уволнението е незаконосъобразно. По първата хипотеза - ответник е ТД, а по втората - клонът (защото има особени правила). При трудов спор съобразявате КТ. Клонът е работодател. При първата хипотеза имаме особена местна подсъдност, но ответник не е клонът. Ще предявите иска пред РС в Пловдив, но срещу самото ТД. Я пък друг пример да ме ориентирате кой е правоспособен. Гражданско дружество по ЗЗД сключило договор с трето лице. Може ли да бъде ищец, ответник? То не е персонифицирано, така че всички отделни съдружници (или всички, сключили договора). Вече вътрешните им отношения са друго нещо. Много често се предявяват искове срещ граждански дружества, така че не е необичайно. Ако става дума за консорциум, който не е под формата на ТД. Тук по-скоро се третира като отстраним порок и се дават указания да се посочат съдружниците. Гражданското дружество е правоспособно в Данъчното право, предполагам че знаете, но това не значи, че е правоспособно тук.  

` `Правното значение на правоспособността - абсолютна процесуална предпоставка условие е на процеса (освен ако ВКС не каже нещо друго). Така че би следвало съдът въобще да откаже да образува делото (освен при гражданското дружество, което го третират като поправим порок; може би и клона така и държавното учреждение) като недопустимо. Съдът проверява дали е налице както при подаване на исковата молба, така и при цялата висящност на делото. Възможно е по време на делото да е изгубила страната своята правоспособност - да е починало ФЛ. Най-общо какво става в тези случаи? Правилото по чл. 227 ГПК е, че делото продължава, като на мястото на страната се конституират нейните правоприемници. Делото ще се спре, докато се издирят правоприемниците, разбира се, но това ще си го обсъждаме. Ако ответникът е починал след подаването на исковата молба - чл. 227. Ако е преди - според мен не е допустим процесът при тази уредба. 

` `По правило делото не се прекратява. Може да има изключения това правило. Когато няма правоприемници. Или става дума за лични непрехвърлими права и задължения. Задължението за издръжка е строго лично. Така че в такива случаи ще се стигне до прекратяване на делото без да се стигне до приемство в процеса. 

` `Процесуална дееспособност. Изхождаме от материалното право по отношение на дееспособността - възможността на едно лице лично да упражнява своите процесуални права и лично да упражнява процесуалните си задължения. Както в материалното право различаваме три вида дееспособност. На първо място - пълна дееспособност - притежават пълнолетните незапретени ФЛ. Те имат право лично да упражняват процесуалните си права и да извършват процесуални действия. Ограничена процесуална дееспособност - такава имат съгласно чл. 28, ал. 2 непълнолетните и ограничено запретените. Те извършват процесуални действия лично, но със съгласието на родителите или попечителите си. Тоест една искова молба на непълнолетен следва да се подпише от него и от родителя. За всяко едно съдопроизводствено действие ще му трябва такова родителско съгласие. Няма проблем да си упълномощят адвокат. Тук имаме и т.н. специална дееспособност. Такава притежават лицата, които по правило имат ограничена дееспособност и специалното й се изразява в това, че имат такава само по определени дела, където могат лично и самостоятелно да извършват процесуални действия. Не се нуждаят от такова родителско или попечителско съдействие. Чл. 28, ал. 3 посочва някои дела - спорове по трудови правоотношения (когато лицето е по трудово правоотношение) или сделките по чл. 4, ал. 2 ЗЛС (обикновени дребни сделки за задоволяване на текущи нужди). Другите две изключения, които са важни - по брачни дела - чл. 319. Тук малко некоректно ГПК говори за специална дееспособност, след като тя е пълна, когато се е еманципирал непълнолетният. И другото изключение - по дела за гражданско състояние - чл. 331, ал. 2. Дела за установяване и оспорване на произход. И накрая -  процесуално недееспособните. Кои са тези лица - малолетните, пълно запретените, ЮЛ и държавата. ЮЛ и държавата ги третираме като процесуално недееспособни. Те не могат да извършват лично процесуални действия и вместо тях действат техни законни представители. Знам, че има разминаване с материалното право - теоретично може да се обосноват други неща. Не може ЮЛ да дойде лично да извърши процесуално действие.  

` `Правното значение на дееспособността - на първо място за предявяването на иска. Това е абсолютна процесуална предпоставка - съдът служебно проверява дееспособността на страната. Ако съдът констатира някакъв порок, свързан с дееспособността при предявяването на иска, то тогава дава указания на ищеца за неговото отстраняване и едноседмичен срок за това. Какъв може да е този порок? Липсва подпис на родителя например или да липсва подпис на самия непълнолетен. Съдът дава едноседмичен срок на ищеца да го отстрани. Ако го отстрани, тогава исковата молба се счита за редовно предявена от момента на първоначалното й подаване (с обратна сила). Ако порокът не бъде отстранен, тогава делото се прекратява - съдът връща исковата молба. Отказва да образува дело, което е същото. Процесуалната дееспособност е от значение не само за това първо процесуално действие, но за всички следващи вътрешнопроцесуални действия. Съдът трябва да следи дали няма някакъв порок, свързан с извършването на тези вътрешнопроцесуални действия. Ако има порок, той пак е отстраним. Чл. 101 ГПК. Съдът би следвало пак да даде указание на съответната страна със срок за отстраняване на порока, като действието се валидира от момента на извършването, а ако не - действието се счита неизвършено. Не може да го взима предвид. По време на делото детето навършва 14 години и вече трябва лично да извършва действията си със съгласието на родителя.
## **Процесуална легитимация.**
Тя е свързана с проблема за това кой е носител, на кого принадлежи правото на иск. Тоест, кои са тези лица, които могат да задължат съда, предявявайки иск, да разреши конкретен даден правен спор. Откъде идва тук проблемът? Целта на исковото производство е да разреши правния спор и то по задължителен за страните начин. Тоест да превърне правния спор в правен мир. Правилото относно това за кои лица е задължително съдебното решение (адресатите), правилото е уредено в чл. 298, ал. 1 ГПК.  

Предели 

Чл. 298. (1) Решението влиза в сила само между същите страни, за същото искане и на същото основание. 

(2)	Влязлото в сила решение има действие и за наследниците на страните, както и за техните правоприемници. 

(3)	Решението, постановено по искове за гражданско състояние, включително по брачни искове, има действие по отношение на всички. 

(4)	Решението влиза в сила и по отношение на разрешените с него искания и възражения за право на задържане и прихващане. 

` `Обвързани са само страните. Това е основното правило. Не са длъжни всички да възприемат решението, а само страните в процеса. Не е без значение кои лица ще бъдат конституирани като страни в делото и кои ще бъдат обвързани от съдебното решние. Законодателят очертава кръга на процесуално легитимирани лица - това са лицата, които са най-пряко заинтересувани от правния спор.  

` `Кои са тези лица? Две разпоредби ни позволяват да изведем правилото - чл. 26, ал. 2 - по аргумент за противното и чл. 124, ал. 1 ГПК, че всеки може да предяви иск, за да защити правото си, когато е нарушено. Чл. 26 - не може да предяви иск за защита на чужди права, следователно може да предяви иск за защита на свои права. Същото следва и от чл. 124, ал. 1 ГПК. Следователно правилото по отношение на процесуалната легитимация е, че с право на иск разполагат тези лица, които твърдят, че тяхно материално право е засегнато от правния спор. Две уточнения. Важи ли това изискване както по отношение на ищеца, така и по отношение на ответника? И лицата, които твърдят, че е правото им е засегнато. Изискването важи и за двете страни в процеса. Типичният случай е, когато ищецът предявява иск за защита на свое право. Ответникът също защитава свои граждански права, различни при различните искове. Важното е, че процесуалната легитимация и на ответника трябва да бъде обоснована от ищеца в исковата молба. При различните искове това става по различен начин. При осъдителен иск, ответникът да е задължено лице по материално правоотношение. При ревандикационен иск - ответникът владее, държи недвижимия имот. Я да ви питам аз. Да кажем две деца (а така, хубаво, това не е лош пример) през 2015г. Иван, който е на 13, ударил със стреличка в окото Петър, който е на 10, и му увредил зрението. И през 2017г. се решава да се предяви иск за заплащане на обезщетение за причинените на Петър вреди. Кой е ищец, кой ответник? Ищец е Петър (увреденото дете) - той е правоспособен, но е недееспособен (представлява се от родителите му). Процесуално легитимиран, защото има интерес - на него са му увредили зрението. 

Ответника? Това че вече Иван е дееспособен, не означава, че е процесуално легитимиран. 

Задължението е възникнало към онзи момент за родителите - чл. 48 ЗЗД. Така че те ще са пасивно легитимирани за заплащане на обезщетение за причинените от малолетното им дете вреди. Един казус от практиката - заминава едно лице в чужбина и си оставя един приятел да ползва апартамента му. Братовчедът на човека в чужбина предявява претенции пред приятеля, че апартаментът е негов. И този, който е в апартамента, предявява установителен иск за собственост, като иска да бъде установено спрямо братовчеда на неговия приятел, че собственикът е всъщност човекът в чужбина. Е ли този процесуално легитимиран да предяви такъв иск? Той защитава в процеса едно чуждо право. Не се подвеждайте от това дали има интерес. Ще кажем след малко за интереса. Но такъв иск за собственост не може да предяви, защото не твърди, че е титуляр на това право. Но според ВКС може и да може да предяви отрицателен установителен иск.  

` `Процесуалната легитимация се проверява с оглед на твърденията на ищеца в исковата молба. Достатъчно е с оглед на изложените фактически твърдения, те да са легитимирани тези лица. Дали наистина са материалноправно легитимирани, това вече не е от значение за процесуалната легитимация, а за основателността на предявения иск, но не и за допустимостта му. Той излага някаква фактическа обстановка в исковата молба и съдът прави своя квалификация. Не е от значение какви правни изводи прави ищеца, а какви факти твърди. Това е т.н. типична процесуална легитимация. Такава имат лицата, за които се твърди, че техни материални права са засегнати от правния спор.  

Законът урежда и т.н. нетипична процесуална легитимация. Както се досещате, при нея правото на иск принадлежи на едно лице, което не твърди дори, че е субект на това материално правоотношение. Едно лице, което защитава чужди права в процеса. Нетипичната процесуална легитимация, която означаваме като процесуална субституция, се урежда в изрична правна разпоредба. Трябва да е налице изрична разпоредба, която да урежда това. Няма сега да се занимаваме с нея - чл. 134 ЗЗД. Там кредиторът е процесуален субституент - една нетипична главна страна. Има право на иск, което му го дава чл. 134 ЗЗД. Интересът не е достатъчен просто да се предяви иск. Трябва да има изрична правна разпоредба, която да предоставя такава възможност. Законодателят трябва да е преценил, че този интерес е толкова достоен за защита, че да предоставя това право на иск.  

` `Какво е правното значение на процесуалната легитимация? Тя е абсолютна положителна процесуална предпоставка, тоест съдът служебно я проверява. Ако не е налице, делото следва да бъде прекратено. Ако бъде постановено решение с участие на процесуално нелегитимирано лице, то това решение ще бъде недопустимо. Толкова за страните.  

` `Процесуално представителство. Правна уредба - чл. 29 до чл. 36 ГПК. Процесуалното представителство се урежда като процесуален институт, тъй като обслужва същите нужди, които обслужва и в сферата на материалното право. В една група случаи при недееспособните страни участието му е предизвикано от това, че лицата не могат лично да извършват процесуални действия. В друга група случаи пък, лицата макар и да са дееспособни, нямат умения и знания, за да водят ефективно един исков процес. Процесуално представителство е налице, когато вместо страната едно друго лице извършва или приема извършени спрямо страната процесуални действия. В исковото производство процесуални представители могат да имат само страните, не и други участници в процеса. Като (може би и в материалното право е така) тъй като процесуалните действия се извършват спрямо съда, то той трябва изрично да е уведомен, че лицето не действа от свое име, а от чуждо. Иначе ще третира тези действия като извършени лично от това лице (от негово име и за него).  

` `Какво е процесуалното положение на процесуалния представител? Тъй като участва в делото от чуждо име, процесуалният представител не е обвързан от последиците на извършените процесуални действия, а и не е обвързан от последиците на постановеното решение. Това е много важно. Дори законните представители - те са представители, не страни, поради което не са обвързани от решението и неговите последици. Тоест, когато имаме малолетно дете, може ли да е ответник? Да. Родителите на бебето не са обвързани от решението. Така и едно ЮЛ, което е ответник - представителят му не е обвързан от решението. Имаше едно куриозно решение, беше много така смешно, смешно ли е, трагично ли е. Бяха осъдили един министър, а не министерството. Е, то се отмени това решение, но не може да смесвате. Дори законния представител не е страна.  

` `Страната пък ако процесуалният представител има представителна власт, тогава извършените процесуални действия настъпват пряко, така и последиците на решението. Така че не е без значение дали има или няма представителна власт. Затова законодателят регламентира представителната власт на представителя на ищеца като абсолютна процесуална предпоставка за надлежното упражняване на правото на иск. Може представляваният да потвърди извършените от негово име без представителна власт действия. Порокът е отстраним. Дава се едноседмичен срок да се отстрани порокът. Ако не се отстрани порокът, делото се прекратява.

Казахме, че е сходно с представителството в материалното право. Представител могат да имат само страните по делото, не и други участници. Казахме за процесуалното положение на представителя - понеже действа от чуждо име, последиците от действията, извършени от него, и въобще последиците от съдебното решение не настъпват в неговата правна сфера. Не е обвързан от тях. Изрично заявява на съда, че извършва процесуални действия от чуждо име. Когато представителят има представителна власт спрямо страната, от чието име са извършени процесуални действия, то последиците от неговите процесуални действия, а и бездействия, настъпват в правната сфера на представляваното лице. Понеже казвам и бездействия искам да подчертая, че когато страната е дееспособна, тя продължава да може сама да ги извършва. Тя би могла да осуети бездействията на пълномощника, като действа. Пълномощникът не подава въззивна жалба, подава я страната. Няма проблем. Ако представителят не е приложил пълномощно и съдът връща исковата молба и на него и на страната.  

` `Що е то представителна власт? Това е преобразуващо право с едностранните си действия да поражда промяна в чужда правна сфера. Ако нашият представител има представителна власт, то действията му директно пораждат правни последици за представляваното лице. Законодателят регламентира представителната власт като абсолютна положителна процесуална предпоставка. От гледна точка на представителя това значи, че ако той докаже представителната си власт, ще бъде допуснат до участие в делото, ако не - няма да бъде допуснат от съда. Самата представителна власт има значение на първо място с оглед образуването и допустимостта въобще на цялото исково производство. Когато именно представител предявява иска (първото конституиращо по процеса процесуално действие). Ако липсва при подаване на исковата молба, понеже порокът може да бъде отстранен, съдът го уведомява (не връща още исковата молба). Страната може да потвърди представителната власт. Тогава исковата молба се счита подадена от първоначалното ѝ подаване. Това е много важно - между тези два периода има разлика. Ако не бъде отстранен, чак тогава се връща исковата молба (няма да ви я върне ефективно, остава си в съда, но съдът отказва да разглежда тази нередовна искова молба - прекратява това висящо производство). Когато говорим за представителна власт, говорим за вътрешнопроцесуалните действия, които се извършват по делото. Отново си задавам въпроса има ли представителят представителна власт да извърши тези действия. Ще видите, че има определени процесуални действия, които са на по-особен режим и там пълномощник (един от видовете процесуален представител), който има само общо пълномощно, няма право да ги извършва (необходимо е изрично пълномощно). Ако представителят няма представителна власт, пък съдът е пропуснал това, как да процедираме? Адвокатът казва “оттеглям иска”, но съдията вижда, че той не е упълномощен за това. Порокът пак е отстраним. Чл. 101 - общата уредба на това как трябва да процедира съда, когато страната извърши нередовно процесуално действия и порокът е отстраним. Тук срокът не е законовоопределен. Съдът го определя и отново ако бъде отстранен, действието се счита за валидно извършено от момента на извършването, ако не - съдът приема действието за неизвършено - нищожно действие.  

` `Какво ще стане, ако съдът постанови решение, когато не е имало представителна власт на някоя страна. Решението ще бъде неправилно (така се приема в теорията поскоро). Защото ако влезе в сила такова решение, чл. 303, ал. 1, т. 5-6, то е неправилно и може да се иска отмяната му. Неправилно е, защото се нарушава правото на участие на страната (правото на защита). Решението може да се обжалва само от ненадлежно представляваната страна. Другата страна на това основание не може да обжалва. При недопустимостта на решението се смята, че и двете страни могат да обжалват. Някои смятат, че в този случай е недопустимо решението, но е единодушно мнението, че само едната страна може да го обжалва.  

` `Видове процесуално представителство. Основно два са критериите, въз основа на които разделяме процесуалното представителство. Първият е въз основа на източника на представителната власт - законно и доброволно. При законното представителната власт не произтича от волята на страната. Тук влизат две групи процесуални представителства. Първото е процесуално представителство на недееспособни лица и другото - т.н. особено процесуално представителство (там са дееспособни). И другата голяма група - доброволното процесуално представителство - по волята на представлявания.  

` `Другото деление на представителство е с оглед на представляваното лице -  ФЛ, ЮЛ, държавата, общините. Има специфики при тях с оглед на представляваното лице.
## **Процесуално представителство.**
### Законно процесуално представителство 
Първо, законно процесуално представителство на недееспособни страни. Кои бяха недееспособните страни? Малолетните ФЛ. Представлява ги всеки от родителите им, евентуално настойник (ако няма родител). Приравнени на малолетните са пълно запретените - представляват се от техните настойници. За родителя - с акт за раждане. Същото важи и за осиновителите. Кога отпада? С навършването на 14-годишна възраст на детето и то вече е ограничено дееспособен. Извършва действия лично, но със съгласието на родителя, респективно попечителя (вече при непълнолетните). Имайте го предвид това.  

` `Какъв е обемът на представителната власт на родителите, настойниците и т.н. Те имат пълен обем - могат да предявяват всякакви искове от името на малолетното дете, да отговарят на всякакви искове предявени срещу него. В отменения ГПК имаше един чл. 17, който сега е изменен в чл. 29, ал. 5. Одобрение на съда - дали е в интерес на представлявания ще провери. В отменения чл. 17 тази разпоредба се прилагаше и за родители, настойници. Сега това не се отнася пряко до родителите и настойниците. Все пак в учебника с аргументация, която не споделям, се казва, че това изискване важи и по действащия ГПК, и аз споделям този извод. Това изискване може да се изведе от СК (чл. 

130 СК). Това са разпоредителни процесуални действия - по-специфичен ефект.  

` `Законно процесуално представителство на ЮЛ. Тук ще включим учрежденията. Кои са? Както се досещате - лицата, които ги представляват по закон или според устройствените им правила. Чл. 30. Държавните учреждения - от техните ръководители. Общината - от кмета (изрично казва ГПК, за да не става объркване). Държавата пък се представлява от министъра на финансите (по правило - чл. 31, ал. 1 ГПК). Освен ако в закон не е предвидено друго. Ал. 2 казва, че по дела, които се отнасят до недвижими имоти държавна собственост, тогава процесуален представител на държавата е министърът на регионалното развитие и благоустройството. Какъв е обемът на представителната власт на тези законни представители? Могат всичко без ограничение.  

` `Другият вид представителство е т.н. особено процесуално представителство - основно в чл. 29 ГПК. Специфичното тук е, че това са законни представители, защото представителната им власт не възниква по волята на представлявания. С изключение на ал. 2, в другите хипотези участват и дееспособни лица. Представители на обявените за отсъстващи.  Представляват се от назначените им от съда представители, а вече обявените за отсъстващи - от въведените във владение наследници. Лицата имат пълен обем представителна власт. Необходимо е одобрение на съда за някои действия.  

` `Ал. 2 се отнася до представителство на лице, което е процесуално недееспособно. Тук влизат случаите на ограничено дееспособно, когато това лице няма законен представител или попечител. Кой назначава попечителите и настойниците? Кметът на общината, който възлага това на определено длъжностно лице. По правило, когато една страна няма настойник или попечител, тогава делото се спира (по него не могат да се извършват процесуални действия). Чл. 29, ал. 2 се занимава с една особена хипотеза. Особеното е, че по делото трябва да бъде извършено някакво нетърпящо отлагане процесуално действие. Преценката е на съда. Става въпрос точно за такова действие, което не може да бъде отложено. За извършването на това процесуално действие законът позволява да се назначи на тази страна особен представител. Така че тук представителят има ограничена представителна власт - само за това действие, което не търпи отлагане. И пак ако действието е от кръга на онези там, пак трябва одобрение на съда. 

` `Ал. 3 - с особен представител участва лице с неизвестен постоянен или настоящ адрес.  Тези лица, които няма известен постоянен или настоящ адрес, те се уведомяват в неофициалния раздел на Държавен вестник. Уведомява се лицето къде са процесуалните документи и в какъв срок може да отиде да ги получи. Ако не го направи, тогава вече му се назначава особен представител, който го представлява по това дело. Сходна хипотеза урежда чл. 47, ал. 6 ГПК. Това е пък тази нова разпоредба, която беше изменена, но не в частта си, която сега ни интересува. Тя регламентира случая, в който страната има известен постоянен или настоящ адрес, но не може да бъде намерен там - залепва се уведомление, че срещу лицето е предявен иск. Пак се указва къде са документите и в какъв срок може да си ги получи. Ако не отиде в този срок, тогава му се назначава отново особен представител. В този случай представителната власт е за всички действия по съответното дело. И тук важи ограничението по чл. 29, ал. 5 за разпоредителни действия.  

` `Чл. 29, ал. 4 - предвижда, че особен представител се назначава, когато е налице противоречие в интересите на представителя и представлявания. Става въпрос само за законно представителство. Ако имате противоречие с интересите на адвоката си, просто ще си го смените. Кога е налице противоречие в итнересите? Естествено, налице е очиводно, когато представителят е насрещна страна на представлявания. Но не това е единственият случай. Съдът трябва да прецени - може и двамата да са ответници и пак да има противоречие в интересите. Какъв е обемът на представителната власт на особения представител? Отново може всички действия по съответното дело, но важи ограничението на чл. 29, ал. 5.  

` `Чл. 29, ал. 5 - особеният представител може да извършва всички действия, но за тези, които се изисква изрично пълномощно - със съгласие на съда. Чл. 34, ал. 1 ГПК. А за предявяване на искове - чл. 34, ал. 2 ГПК. Сега само ги посочваме. За да настъпи последицата от тези действия спрямо представлявания, е необходимо одобрение от съда.  
### Представителство по пълномощие. 
Правна помощ по граждански дела.  Вторият вид представителство е доброволното процесуално представителство. При него особеното е това, че представителната власт на представителя възниква по волята на представляваното лице. От волята му зависи дали въобще да упълномощи представител, с какъв обем представителна власт ще го снабди и вече може и да го оттегли това пълномощно (да прекрати представителната власт). В този случай представителната власт възниква по силата на упълномощаване (едностранна сделка).  

` `Чл. 33 - упълномощаването трябва да е писмено (обикновена писмена форма). За първи път изрично законодателят уреди нещо (което и преди това се приемаше), че упълномощаването може да стане и в открито съдебно заседание - устно, което ще се отрази в съдебния протокол. Така че, ето - правилото е писмено, по изключение - може и устно.  

` `Кои лица могат да бъдат пълномощници? Ограниченията по чл. 32 важат само за представители на страните по пълномощие. Започвам с чл. 32, т. 2 - определен кръг близки  на страната лица. Родители, деца или съпруг. Тук родители на какви деца? Пълнолетни или непълнолетни. Освен с пълномощното, трябва да се представи и съответен документ, който удостоверява тази връзка.  

На следващо място - определен кръг лица с юридическо образование и правоспособност. По т. 1 - адвокатите - типичните процесуални представители, пълномощници на страните. Притежават юридическа правоспособност, при това - допълнителна такава - адвокатска. Не всеки юрист е адвокат. Т. 3 - лица, които са служители на страната (трудовоправно или служебно правоотношение на страната). Това са юрисконстулти или други служители с юридическо образование. С юрисконстулти може да се представляват ЮЛ, държава, общини, ЕТ. Трябва да представи задължително пълномощно.  Това, че е юрисконсулт, не е достатъчно. Трябва да представи и пълномощно.  

` `Т. 4 - областните управители. Те могат да бъдат пълномощници на държавата. Кой ще го упълномощи? Съответния министър - на финансите, на регионалното развитие и благоустройството. Т. 5 - други лица, предвидени в закона. Прокурист, управител на етажна собственост (ЗУЕС). Има едно старо ТР - струва ми се беше 1/1993г., което беше за търговския пълномощник или прокуриста, но си го спазват съдилищата. В него се прие, че търговския пълномощник или прокуриста (не се сещам кой беше) може да е пълномощник на страната, само ако има юридическо образование. Понесе много критики - защото т. 5 не изисква юридическо образование. А и не всички лица по чл. 32 са с юридическо образование. Не знам да е отменено това ТР.  

` `Какъв е обемът на представителната власт на пълномощника? Зависи от волята на упълномощителя. Това може да бъде общо, като с едно такова общо пълномощно може да е упълномощен адвокат да води всякакви искове с изключение на исковете по чл. 34, ал. 2. Искове за гражданско състояние - кои са? За произход, исковете за поставяне под запрещение (отменянето), може би прекратяване на осиновяване. За тези искове е необходимо изрично пълномощно. Защото тяхното предявяване зависи от строго личната преценка на лицето. Когато имаме общо пълномощно, пълномощникът може да извършва всички процесуални действия с изключение на тези по чл. 34, ал. 3. Това най-общо са разпоредителни процесуални действия. При тях, както ще видите, страната се разпорежда с правото си на иск или с правото, което е предмет на делото. И поради този разпоредителен характер на тези действия (спогодба, оттегляне на иск, признаване исканията на другата страна). Неизчерпателно са изброени. Ще трябва ли изрично пълномощно за оттегляне на касационна жалба. Тогава въззивното решение остава в сила. Логично е да искаме изрично пълномощно за оттегляне на касационна жалба.  

` `Упълномощителят може да оттегли своето пълномощно (по всяко време на делото). Важното е, че за това оттегляне съдът трябва да бъде уведомен. Докато не е уведомен съда, за него представителят има представителна власт. Това е много съществено. Законодателят подчертава, че всички действия, извършени законно от пълномощника до оттегляне на пълномощното запазват силата си. Пълномощното може да се прекрати и на други основания (по ЗЗД). Пълномощникът може и да се откаже - отново трябва да уведоми съда - разбира се, и страната, за да може тя своевременно да си организира защитата (да намери друг пълномощник). Ако страната толкова несвоевременно е разбрала за оттеглянето - тогава може да се отложи делото.  

` `Действащият ГПК съдържа уредба (неизчерпателна) по отношение на правната помощ по граждански дела. Общият НА, който урежда правната помощ е Законът за правната помощ. Все пак ГПК съдържа някои правила, специфични за правната помощ по вече образувано и висящо гражданско дело. Общата уредба е в чл. 94 - 99 ГПК. Има и някои другаде в ГПК.  

` `Исковото производство цели да обезпечи ефективното спазване на принципа за равенство на страните. Очевидно този принцип не би бил спазен, ако едната страна желае да се ползва от адвокатска защита, но няма средства, за да заплати адвокатско възнаграждение. Това, което се предоставя като правна помощ в рамките на висящо производство е възможността страната да ползва безплатна за нея адвокатска защита по делото. Формите на правна помощ са повече - това не е единствената. Може да има безплатно консултиране, подготвяне на документи за завеждане на дело и т.н. Но това е по ГПК - адвокатска защита по делото. Кой може да се ползва от тази възможност? Само ФЛ. Не и ЮЛ. С последните изменения на Закона за правната помощ беше направено нещо положително според мен - ФЛ могат да ползват правна помощ и по търговски дела и данъчни дела. Преди не можеха. 

` `Правна помощ се предоставя само по искане на лицето (по негова молба). Режимът по ГПК предвижда, че компетентен да се произнесе по искането за правна помощ в рамките на едно висящо дело е съдът, пред който е висящо делото. Такова искане за правна помощ може да се направи докато делото е висящо. Няма ограничение. Вярно става по искане на лицето, но все пак законодателят на редица места задължава съда да уведоми страната, че има право на такава правна помощ. Тогава общо задължение на съда е уредено в чл. 99 ГПК. Ще видите, че и на други отделни места в закона има вече при конкретните процесуални действия задължение на съда да укаже на страната, че може да й бъде назначен адвокат. Например ако констатира нередовност на исковата молба и даде указание за отстраняване на пороците по чл. 129 ГПК. Трябва да му укаже и за възможността да ползва правна помощ. Съобщението към ответника пак трябва да указва за възможността да ползва правна помощ. Практиката се е ориентирала към това, че неизпълнението на това задължение на съда (поради което на практика е ограничил правото на защита на страната) представлява съществено процесуално нарушение.  

` `Молбата е в писмена форма. Трябва ясно да се заяви, че иска правна помощ. Какво проверява съдът за да прецени дали да уважи молбата? Най-общо казано - имущественото състояниена лицето - чл. 23, ал. 3 от Закона за правната помощ сочи какви обстоятелства следва съдът да прецени, за да уважи или откаже искането за правна помощ. Свързани са редица фактори. А в тази молба може да се посочи и предпочитан адвокат. Законът казва “при възможност се назначава този адвокат”. Адвокатът трябва да е вписан в регистъра на Бюрото за правна помощ. Възнаграждението там е много по-ниско от това, което е по Наредбата за минималните адвокатски възнаграждения.  

` `Съдът разглежда молбата в закрито заседание, произнася се с определение, като се предвижда, че ако бъде отказана правна помощ, това определение подлежи на обжалване еднократно пред по-горната инстанция. Това е за процесуалното представителство.  


