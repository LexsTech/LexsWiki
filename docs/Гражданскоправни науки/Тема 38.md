# **Влог. Правилен влог и неправилен влог. Банков влог. Влог в публичен склад**
## **Договор за влог. Необходим и неправилен влог.**
Влогът е договор, с който влогодателят предава движима вещ на влогоприемателя, който се задължава да я пази и върне (чл. 240).

Характеристика на договора:

Реален – сключва се с предаването на вещта, която ще се пази. Според Конов съгласието не може да има значение за предварителен договор.

Едностранен, но може да се развие и като несъвършен двустранен, ако възникнат допълнителни задължения за влогодателя.

Безвъзмезден – допуска се договора да е възмезден, т.е да се дължи възнаграждение, в който случай той ще стане възмезден и двустранен.

Каузален, без вещноправно действие; неформален (само форма за доказване). Според Кожухаров е с оглед личността на влогоприемателя, но при смърт не се прекратява. Според ММ ако е безсрочен – алеаторен.
### Отграничения:
От несамостоятелните задължения за пазене – напр. продавачът да пази вещта, докато я предаде на купувача; на наемателя, заемателя и др.

От заема за послужване – влогоприемателят не може да ползва вещта, освен ако не му е разрешено. Заемът е в интерес на заемателя.

От заема за потребление – в интерес на заемателя. При неправилния влог се прилагат съответно правилата на заема.

От секвестъра, уреден по отм.ЗЗД, по силата на който една спорна вещ (може и недвижим имот) се оставя за пазене у трето лице, което се задължава да я върне след решаване на спора.

Сключване – предмет могат да бъдат само движим вещи, които се индивидуализират с предаването. Страни са влогодателят и влогоприемателят. Влогодателят може и да не е собственик на вещта. Не се изисква дееспособност.

Действие. Задължения на влогоприемателя: да пази вещта и да я върне след изтичане на договора. Влогоприемателят трябва да пази вещта в подходящо място и при подходящи условия, да полага съответните грижи по запазването на вещта с грижата на добрия стопанин чл. 253, ал. 2 „Влогоприемателят е длъжен да пази поверените му вещи с грижата на добър стопанин“. Не трябва да отстъпва вещта на друг и отговаря за действията на ТЛ-ца. Влогоприемателят не може да ползва вещта, освен ако е уговорено (чл. 253, ал. 1 „Влогоприемателят не може да използува вещта без съгласието на влогодателя. В противен случай той дължи възнаграждение за ползуването и отговаря съгласно ал. 3 на чл. 244“). Той трябва да събира плодовете за влогодателя.

Второто задължение е да върне вещта при прекратяване на договора. Чл. 255 ЗЗД относно срока на договора „Ако не е бил уговорен срок за пазене на вещта, влогоприемателят може да се освободи от задълженията си по влога, като предизвести влогодателя и му даде достатъчен срок, за да си вземе вещта.“ и Ал. 2 „Ако до изтичане на определения в договора или в предизвестието срок влогодателят не вземе вещта, влогоприемателят отговаря след изтичане на срока само при умисъл и груба небрежност и може да поиска от районния съд разрешение да продаде вложената вещ на публична продан. От получената цена се заплащат вземанията на влогоприемателя, а остатъкът се влага в банка на името на влогодателя”. Влогоприемателят дължи да върне и плодовете. Вещта трябва да бъде върната в добро състояние. При неизпълнение влогодателят разполага с иск за връщане и за обезщетение. Възможно е влогоприемателят да упражни право на задържане (за разноските и вредите) или възражение за неизпълнен договор (за възнаграждението).

На тези задължения съответстват правата на влогодателя. Влогодателят има право по всяко време да изтегли вложената вещ, дори и да е уговорен срок (чл. 252, ал. 1 „Влогодателят може всякога да поиска връщането на вложената вещ и на получените от нея плодове, даже и да е уговорено, че влагането ще трае определено време. В тоя случай влогодателят дължи възнаграждение само за времето, през което вещта е била пазена, обаче той трябва да заплати на влогоприемателя разноските, които той е направил с оглед на уговореното времетраене на влога“). Т.е. при влога, ако има срок, той е в полза на длъжника-влогоприемател. В този случай влогодателя дължи възнаграждение, ако е уговорено, само за времето, за което тя е била пазена, но трябва да заплати на влогоприемателя разноските, които той е направил с оглед уговореното времетраене на влога.

Задължения на влогодателя, ако договорът стане несъвършено двустранен – обратни искове на влогоприемателя. Те са свързани с разноските по пазенето и с вредите. Съгласно чл. 254, ал. 1 „Влогодателят е длъжен да заплати извънредните разноски за запазване на вещта, ако те са били необходими и неотложни, а когато влогът е безвъзмезден - и обикновените разноски”. При възмездния влог (който е уговорено, че се дължи възнаграждение), се смята, че обикновените разноски за пазенето на вещта са включени в цената, а се дължи заплащане на извънредните разноски, ако са били необходими и неотложни. При безвъзмездния влог обаче, ако пазенето на вещта е свързано с разноски, тези разноски се плащат винаги.

Втората хипотеза на обратен иск е свързана с вредите (чл. 254, ал. 2 „2) Той отговаря за вредите и особените разноски, причинени от скритите недостатъци на вложената вещ, ако влогоприемателят не ги е знаел“). 

И двата обратни иска са обезпечени с право на задържане по чл. 91. Всъщност, със същото право на задържане е обезпечено и възнаграждението, ако такова е уговорено. Това от гл.т. на видовете влог по ЗЗД, т.нар. обикновен (правилен) влог.

По ЗЗД са разгледани още два вида влог – неправилен и необходим влог.

Неправилният влог би могло да се твърди, че има два варианта, макар че повече имаме предвид под неправилен влог това, което е казано в чл. 257 „Дори когато дадените за пазене вещи са заместими, влогоприемателят няма право да се разпорежда с тях, освен ако това му е било разрешено от влогодателя. В този случай важат правилата за заема. Разпореждането на ал. 1 не се прилага по отношение на банките и на Спестовната каса”. Хипотезата е следната: давам ви 5 лв. да ги пазите. От моя гледна точка, аз съм направил влог. Но понеже 5 лв. са заместими, вие можете да ги разглеждате като заем и да ги получите в собственост, ако аз съм се съгласил. Дължи се връщане на вещи от същия вид, количество и качество. Прилагат се правилата за заема за потребление с едно изключение – не се прилага чл. 240, ал. 4 – влогодателя може винаги да си иска вещта (вложената сума) и вие трябва да му я дадете, независимо от това, че чл. 240 казва едномесечен срок от поканата. Казано иначе, срока при договора за влог, дори влога да е неправилен, си остава в интерес на кредитора.

Втората хипотеза на неправилен влог (спорно е дали е неправилен) се свързва с ползването на непотребима вещ. Според чл. 253, влогоприемателя не може да ползва вещта без съгласието на влогодателя. В противен случай, той дължи възнаграждение за ползването и отговаря съгласно чл. 244 ал. 3. Би могло обаче, да се уговори, че вие ще ползвате вещта докато я пазите.

Необходимият влог е уреден в чл. 251 „Ограниченията за доказване със свидетелски показания не важат, когато влогът е наложен от някое бедствие, като пожар, наводнение или друго изключително събитие, а също и когато вещта се предава на служител при посещение в театър, клуб, ресторант или други такива места“. Хипотезата на необходим влог е случая, в който една вещ се влага по необходимост. Необходимостта може да следва от две неща – от нещастното стечение на извънредни обстоятелства или от реда на определени места. Необходим влог обикновено е наложен от изключителни събития като, както казва закона: “…когато влогът е наложен от някое бедствие, като пожар, наводнение или друго изключително събитие”. И втората хипотеза, която не е изключително събитие, поне от гледна точка на ЗЗД: “…а също и когато вещта се предава на служител при посещение в театър, клуб, ресторант или други такива места”. Гардероб, когато е задължителен – влогът е необходим и се прилагат правилата за необходимия влог, от което обаче не следва, че това е изключително събитие. Правното действие на необходимия влог е едно-единствено – то е свързано с доказването и това изрично е казано от закона, което означава, че влога си остава неформален и реален договор и че вие можете да установявате със свидетели какво сте вложили.

Други видове влог: в търговското право (банков влог и влог в публичен склад) и влог в изпълнителния и обезпечителния процес (чл. 470 ГПК).

Прекратяване: 1. На общи основания – по съгласие на страни, с погиване на вещта, ако влогоприемателят придобие собствеността и др. 2. С изтичане на срока. 3. Предсрочно – по искане на влогодателя. 4. Безсрочният влог може да се прекрати от всяка страна (чл. 255, ал. 1 „Ако не е бил уговорен срок за пазене на вещта, влогоприемателят може да се освободи от задълженията си по влога, като предизвести влогодателя и му даде достатъчен срок, за да си вземе вещта“). Ако след срока (уговорен или даден от влогоприемателят) вещта не бъде върната, задължението за пазене остава.
## **Банков влог – понятие и видове. Банкова сметка – понятие и видове. Договор за разплащателна сметка**
Нормативната уредба на договора се състои в ЗКИ и основно в ТЗ. В ЗКИ законодателят регламентира няколко общи задължения на банките по отношение на банковия влог. Първото задължение е да изготвят общи условия по влоговете, в които задължително следва да се включат клаузи относно размера на лихвения процент по договорите, условията за промяна на този лихвен процент, лихвените плащания (кога се олихвява сумата по влога – всеки месец, веднъж на 3, на 6 месеца и т.н.), възможността за предсрочно теглене на влога и последиците при предсрочно теглене. Следващото задължение, регламентирано в ЗКИ, е задължението на банките да прилагат общите условия към всички вложители. Банките следва да обявят тези условия в помещенията си, достъпни за клиентите. ЗКИ регламентира и задължение на банките да предоставят на клиентите, при поискване, допълнителна информация относно влоговете. ЗКИ въвежда и една забрана, изразяваща се в това, че ако по влога е уговорен фиксиран лихвен процент, банката няма право да го променя, до изтичане срока на договора.

ТЗ урежда три разновидности на договора за банков влог.

обикновен банков влог.

паричен (спестовен) банков влог

договор за влог, съчетан с управление на вложеното.

Обикновен банков влог – договор, по силата на който банката се задължава да пази предадените и определени парични знаци, ценни книжа или други ценности. Предмет на този договор могат да бъдат само индивидуално определени парични знаци, ценни книги, ценности. Договорът е реален, за да се сключи, съответните вещи трябва да бъдат предадени. По отношение на обикновения паричен влог, законодателят не въвежда изискване за форма, затова това е един неформален договор. В правната литература се прави разлика между обикновения банков влог и влогът по ЗЗД. Основната разлика се изразява в това, че банковият влог е двустранен и възмезден, а влогът по ЗЗД е двустранен и безвъзмезден. 

Задължения на страните – Задължения на банката да пази вложеното, съответно да го съхранява, като банката няма право да използва вложеното, респ. да се разпорежда с него. Във връзка с това задължение, едно уточнение. Говорим за обикновен банков влог. При договора за наем на сейф също се влагат пари, ценности в сейфа. Поставя се въпросът, след като има договор за наем на сейф, какъв е смисълът банката да сключва договор за обикновен банков влог. Законодателят не случайно регламентира и двете. При договора за банков сейф банката не носи отговорност за вложеното, тя не е длъжна да го съхранява. Ако са сложени предмети, които изискват особени условия, банката не носи отговорност, ако те са повредени. При договора за банков влог – банката носи отговорност, защото е длъжна и да съхранява вложеното. Следващото задължение на банката е да върне вложеното след изтичане срока на договора или при поискване от страна на влогодателя. Влогодателят по всяко време на договора може да поиска връщане на вложеното, затова се посочва, че задължението на банката винаги е изискуемо.

Задължение на влогодателя (на клиента на банката) – да заплати уговореното възнаграждение като влогодателят дължи възнаграждение само за периода, в който банката е съхранявала съответните вещи, ценни книжа, ценности. Това означава, че ако предсрочно се поиска вложеното, не се дължи възнаграждение до срока на договора.

Следващо задължение – да заплати на банката съответните уговорени такси; 

Да възстанови на банката направените от нея разходи, направени във връзка със съхранение на вложеното. 

Паричен влог – по-приложима сделка. По отношение на понятието влог, законодателят влага различно съдържание. ЗКИ дава едно по-широко разбиране на понятието влог, като под влог разбира всяка парична сума, получена от банката, със задължение за връщане, с изключение на сумите, дадени като заем от банки, суми, дадени като отметнина или задатък, респ. суми, дадени като аванс във връзка с договори за продажба, за услуга или за извършване на друга дейност.Този аванс подлежи на връщане при неизпълнение на съответните задължения. 

Банков влог в Търговския закон (ТЗ) – законодателят определя като “определена парична сума”. Договор за паричен влог – договор, при който влогодателят предоставя на банката определени пари, а тя се задължава да върне парична сума в същата валута, в същия размер и уговорената лихва. При паричния влог банката става притежател на вложените парични средства, поради което може да ги използва и да се разпорежда с тях. Затова в правната литература този влог се определя като неправилен влог. Още в учебника на проф. Кожухаров, доколкото тогава като банки са съществували БНБ и ДСК, паричният влог се е разглеждал от една страна като влог, от друга страна като заем – банката получава съответната сума като заем и така се обяснява изплащането на лихва. 

Договорът за паричен влог също е реален договор. За да се сключи, влогодателят следва да предостави съответна парична сума. Той обаче е и формален договор, законодателят предвижда писмена форма. Законодателят допуска договорът за паричен влог да бъде сключен в две разновидности – като безсрочен и срочен. В правната литература срочният влог се обозначава с понятието “депозит”. Освен разликата в срока, обикновено лихвата, която дължи банката при безсрочен влог, е по-ниска по размер, в сравнение с лихвата, която се уговаря при срочен влог.

При безсрочния влог във всеки един момент вложителя може да си изтегли влога, банката няма представа за какъв период може да използва паричните средства. При срочните влогове банката може да планира използването на тези парични средства за определен период от време, защото тези влогове се изтеглят при изтичането на срока. При срочния влог влогодателят също може да изтегли предсрочно влога, но тогава законодателят предвижда, че влогодателят има право да получи лихвата като при безсрочен влог (по-малкия размер на лихвата). В Търговския закон (ТЗ) чл. 421 казва “ако не е уговорено друго”. Другото може да е уговорка, че влогодателят ще получи .... Обичайно се уговаря че ако сумата се изтегли предсрочно, влогодателят губи по-благоприятната лихва, а често се уговаря и наказателна.

Задължения на банката да издаде документ за направените от влогодателя плащания по влога. Законодателят не определя какъв ще бъде този документ – може да бъде влогова книжка, вносна бележка, удостоверение или друг писмен документ. Търговският закон въвежда презумпция, съгласно която, ако има разминаване между данните, отразени по водената от банката партида по съответния влог, и данните, посочени в издадения от нея на влогодателя документ, за верни се считат данните, посочени в документа. Презумпцията е оборима, тежестта за оборване тежи върху банката. Следващо задължение на банката е да уведомява влогодателя за извършените внасяния и тегления по влога. Начинът на уведомление се уговаря в общите условия, като по принцип уведомяването става или в писмена форма, или в офиса на банката, когато влогодателят отиде и поиска такава информация. 

Задължение на банката е и това да плаща уговорената лихва. Договорът за паричен влог винаги е съчетан с откриването на влогодателя на съответна банкова сметка. Във връзка с това, като задължение на банката се посочва задължението и да “присвои” IBAN номер на влога. 

Задължение на банката да пази банкова тайна – да не разпространява факти и обстоятелства относно размера на влога и извършените с него банкови операции. Последното задължение на банката е, при закриване на влога, да върне на влогодателя остатъка по влога. Този остатък обикновено се означава с понятието “салдо”. Влогът се закрива в два основни случая – по искане на влогодателя, като това може да стане, както след изтичане на срока, така и предсрочно (при срочен влог). Законодателят посочва и закриване на влога по инициатива на банката - “служебно закриване”, когато банката установи, че влогодателят не е спазил условията по влога, уговорени в договора или в общите условия. На практика банките пристъпват към такова служебно закриване на влога – банките установяват минимална сума за поддържане на влога, ако в рамките на една година, в сметката има 2-3 лева, банката служебно закрива влога. Банката следва да уведоми влогодателя при такова служебно закриване, като най-често в общите условия се предвижда, че уведомлението е в писмена форма.

Задължение на влогодателя – да поддържа минимално покритие в размер, уговорен в договора. 

Задължение при изгубване, унищожаване или открадване на влоговия документ, незабавно да уведоми банката, като ТЗ изисква това уведомление да бъде в писмена форма. Погледнато реално, най-старата нормативна уредба на банковите сделки, се намира в Търговския закон, по-новите закони, които регламентират тази материя, предвиждат комуникацията между клиента и банката да става при по-съвременни условия – електронно. ТЗ не се е съобразил с тази новост. Ако влогодателят не изпълни това свое задължение и банката извърши плащане на лице, което според обстоятелствата има право да получи сумата по влога, тя не носи отговорност. Приема се, че, за да се освободи от отговорност банката, тя следва да е проверила самоличността на лицето, което получава сумата и да се убеди, че то е овластено да получи тази сума. Такава е регламентацията в Търговския закон. При паричен влог, винаги се открива и съответно банкова сметка, винаги се представя образец от подписа на лицето, което може да се разпорежда с банковата сметка; банката сравнява документа за самоличност (фалшива карта), трябва да сравни и съответните подписи. 

(Влоговият документ може да бъде вносна бележка, друг документ. Задължение за уведомяване има смисъл, ако се издава спестовна книжка, някой я е откраднал и т.н.)

Задължение на влогодателя е да се разпорежда с влога лично. Влогодателят може да упълномощи и трето лице да се разпорежда с влога, като Търговският закон установява форма за действителност на пълномощното – писмена форма с нотариална заверка на подписа. 

Задължение на влогодателя – да плаща на банката съответните такси във връзка с операциите по влога. Търговският закон регламентира възможността при обикновен влог и при паричен влог, договорът да бъде сключен под условие или да бъде сключен в полза на трето лице. И двете разновидности на влога са реални договори, приема се, че условието може да бъде само прекратително, като, ако условието не се сбъдне, вложеното се връща на влогодателя. Ако банковият влог е сключен в полза на трето лице, чл. 425 ТЗ въвежда отклонение от разпоредбите на ЗЗД, изразяващо се в това, че ако третото лице почине, сумата по влога се получава от влогодателя. На практика в тази хипотеза законодателят въвежда хипотеза, в която се изключва универсалното правоприемство.

Договор за влог, съчетан с управление. Предмет на този влог са обикновено ценни книги, като при този договор банката се задължава да управлява ценни книги като упражнява правата по тях. Съдържанието на понятието управление зависи от това какви ценни книги са предмет на влог. Ако предмет на влога са налични акции, управлението се изразява в това банката да инкасира купоните по акциите. Този договор, който има за предмет налични акции, при него страните могат да уговорят банката да има право да упражнява и правото на глас по акциите, но и при тази уговорка, банката не може да се разпорежда с акциите. Ако предмет на договора са облигации, управлението на тези ценни книги се изразява в това банката да следи падежа на лихвените плащания по тези облигации и да получи съответните лихви и сумите по облигациите.
## **Договор за влог в публичен склад. Складови сделки. Складов запис – понятие, прехвърляне и предявяване**
### `	`Договор за влог в публичен склад
Този договор се определя като договор, по силата на който влогоприемателят се задължава да пази срещу възнаграждение стоки и да ги предостави на влогодателя, респ. трето овластено лице. Двустранен, възмезден договор, в писмена форма за действителност трябва да се сключи.

Договорът следва да се впише в съответен складов регистър, воден от влогоприемателя, като по-подробно уредбата, как се води регистър, е уредена в Наредба N 3 за складовите регистри при публичен склад на министерството на правосъдието от 99 г.

Складовият регистър е прономерована, прошнурована и заверена от министерство на правосъдието книга. Вписванията в този складов регистър имат доказателствено действие, като се приема, че вписването на съответния договор за публичен склад в регистъра има действие за противопоставимост на договора на трети лица. Предмет на договора са стоки. Приема се, че са заместими вещи, като по принцип влогоприемателят дължи връщане на вещи от същия вид, качество и количество. Но може да се уговори в договора влогоприемателят да дължи връщане на същите вещи.

С оглед на действащата правна уредба законодателят не влага единно съдържание в понятието публичен склад. С оглед ТЗ и с оглед на Закона за– задължителните запаси на нефт и нефтопродукти публичният склад представлява място, където се съхраняват съответните стоки. Специално Закона за задължителните запаси на нефт и нефтените продукти предвижда влогоприемателят, който ще съхранява зърното в публичен склад, да се регистрира в съответен регистър. След тази регистрация той може да извършва такава дейност. Публичният склад е помещение.

Закона за съхранение и търговия на зърно разглежда ПС като ООД, АД, КДА с предмет съхранение на зърно и издаване на складови записи. ПС тук е правен субект.

Задължения на страните. Съгласно ТЗ задължението на влогоприемателя е да пази предоставените му стоки, като законът използва понятието „пази“. В ЗЗД при договора за влогоприемателят има задължение да пази и съхранява. При договора за публичен склад влогоприемателят трябва да предприема действия по съхраняване физическата цялост и качествата на предоставената му стока – да не допуска чуждо въздействие върху стоката.

ТЗ предвижда като задължение на влогоприемателя да допуска влогодателя до стоката през работното време на публичния склад, с оглед това влогодателят да предприема действия във връзка, с оглед  на нейното съхранение – да я наблюдава, преопакова, сортира, разпределя и т.н.

Влогоприемателят има задължение да съдейства на влогодателя в насока да уведоми влогодателя ако установи, че в стоката са настъпили някакви промени и изменения, които съответно влияят върху нейните качествени показатели.

ТЗ предвижда задължение на влогоприемателя да застрахова стоката, като законодателят казва, че трябва да я застрахова срещу пожар, наводнение и земетресение. Тази разпоредба на ТЗ е диспозитивна – страните могат да уговорят и други застрахователни събития. Обратно – страните могат да изключат като задължение на влогоприемателя да застрахова стоката. 

Влогоприемателят има задължение да издава складов запис. Наредба номер 3 предвижда, че влогоприемателят може да издаде първоначален складов запис за цялата вложена стока. Впоследствие влогоприемателят може да издава частични складови записи за съответни части на стоката. Допустимо е влогоприематят да откаже да издаде складов запис, ако има основателна причина за това. Посочва се че такова право на отказ влогоприемателят има и когато влогодателят не му е изплатил съответното възнаграждение.

Последното задължение на влогоприемателя е да върне стоката – стока от същото количество, качество и вид, като ако не е уговорено в договора, влогоприемателят на може да приспада т.нар. фири – при договор за продажба. Връщането на стоката става в склада на влогоприемателя. Влогоприемателят я предава на влогодателя или на съответното овластено лице.

Задължения на влогодателя. Да предостави на влогоприемателя информация, необходима му за пазенето на стоката – ако има по-специфични качества.

Има задължение да възстанови на влогоприемателя направените от него разходи, във връзка с пазенето на стоките, в това число направените разходи във връзка със сключен съответен договор за застраховка.

Задължение да плати на влогоприемателя съответно уговореното възнаграждение. Ако страните не са уговорили срок за плащането му, възнаграждението се дължи на тримесечие или при прекратяване на договора.

С оглед на обезпечаване вземанията на влогоприемателя е предвидено в негова полза законен залог върху вещите.

При договора за публичен склад законодателят регламентира специални правила за прекратяване на договора., Ако е уговорен срок – с изтичането му. Ако не е уговорен срок, законодателят предвижда, че договорът се прекратява с изтичането на три месеца.

Законодателят допуска договорът за влог да бъде едностранно прекратен от влогоприемателя, ако той установи, че стоката е застрашена от повреждане, погиване или тя застрашава останалите стоки в този склад. Идеята е: влогодателят вижда, че стоката се влошава, качествените показатели се влошават, трябва да уведоми влогодателя. Последният бездейства. Като санкция вкогоприемателят може едностранно да прекрати договора. Преди да прекрати договора, влогоприемателят следва да уведоми за това влогодателя, респ. овластеното да получи стоката лице, като ако съответното лице не се яви в склада да получи стоката, може да се продаде по реда на 328 ТЗ от влогоприемателя.

Законодателят въвежда при договора за публичен склад специална погасителна давност относно вземането за обезщетение за вреди срещу влогоприемателя – едногодишна давност. Започва да тече от връщане на стоката, респ. от деня, в който стоката е следвало да бъде върната на съответното овластено лице. Особеност на началния срок законодателят предвижда, когато стоката е погинала. В този случай, тази едногодишна давност започва да тече от момента на узнаване за погиването ѝ.

В правната литература има спор относно това какво точно и кои са хипотезите, при които са регламентирани публични складове. Едни автори приемат, че при митническите складове за публични складове – места за складиране на стоки. Тези митнически складове имат специфичен правен режим – трябва разрешение и регистрации за откриването им. Митническите органи – контрол. Други автори не приемат, че митническите складове са разновидност на публични складове. Те са складове – но не е договор за публичен склад. Антонова – второто становище. При останалите публични складове – ТЗ и другите два закона предвиждат, че при договор за публичен склад се издават складови записи. При митническите няма такава специфика.

Една от спецификите като задължение на влогоприемателя е издаването на складов запис. Складовият запис се издава от влогоприемателя на влогодателя. По същността си той е ценна книга на заповед. Складовият запис може да бъде издаден в две части – първата е стоков запис (цедула – в правната литература); втората част е заложен запис (варант).

Специфичното на складовия запис е, че те са самостоятелни ценни книги. Стоковият запис материализира като налична ценна книга – правото да собственост върху вложената стока. Заложният запис материализира правото на залог върху стоката. Всяка една от тях може да има самостоятелно функциониране и прехвърляне – за стоковия и заложния запис.

Съдържание, реквизитите на заложния запис – чл. 577, ал. 2 ТЗ. Няма нужда да се възпроизвеждат на изпит. Специфичното е, че в специални правни норми се предвиждат допълнителни реквизити на складовия запис – чл. 23 Закона за задължителните запаси на нефт и нефтопродукти, респ. чл. 17 Закона за съхранение и търговия на зърно. Това са задължителни реквизити – липсата се отразява на действителността на складовия запис.

При складовия запис законодателят въвежда специфика по отношение на джирото, като посочва, че складовият запис и в двете му части, се прехвърля с датирано джиро. Къде е разликата? По принцип когато има обща разпоредба на джирото – подписът на джиранта е единственият основен реквизит, а тук – и датата на прехвърлянето. Джиросването само на заложния запис води до учредяване в полза на джиратаря на залог върху вложената вещ. Поставя се въпросът как се решава конкуренцията между законното заложно право в полза на влогоприемателя и респективно – заложното право въз ос нова на заложния запис. Законното заложно право има предимство пред залога по заложния запис. Тоест влогоприемателят може да продаде извънсъдебно вложените стоки, да се удовлетвори от стойността им. Респ. – ако получената цена е по-голяма от неговото вземане, той следва да я вложи по сметка на заложния кредитор. Ако в търговския оборот функционират самостоятелно стоковият и заложният запис преимущество по отношение на правата има притежателят на заложния запис. Т.е. това е овластеното лице, което има право да получи стоките. Притежателят на стоковия запис може да получи стоката само ако плати на притежателя на заложния запис цялата стойност на вземането, за което е бил учреден залогът. При джиросване на заложния запис законодателят въвежда специфика, изразяваща се в регламентиране на допълнителни реквизити на съответното джиро. За да бъде валидно джирото то следа да съдържа размера на обезпеченото вземане, лихвата и неговия падеж, както и име и падеж на заложния кредитор. За да може този залог, въз основа на заложния запис, да се противопостави на притежателите на стоковия запис, залогът следва да бъде вписан в съответния складов регистър. Притежателят на заложния запис упражнява правата си като го предявява за плащане на легитимирания от непрекъснатия ред на джирата държател на записа – на падежа на обезпеченото вземане. Ако не е ясен, не е известен длъжникът по записа на заповед (няма пречка складовият, заложният запис – да бъде прехвърлен чрез бланково джиро. Заложният запис се предявява на влогоприемателя. В тази насока предявяването става в съответния публичен склад. С оглед на общите разпоредби, ако влогоприемателят откаже да извърши плащане, неплащането се установява с протест. По отношение на протеста – общите разпоредби на ТЗ. След като е извършен протестът последният джиратар може да продаде вложените стоки и да се удовлетвори от тяхната цена. Ако цената, която е получил от продажбата на стоките не е достатъчна, за да покрие неговото вземане, той има регресни права срещу длъжника, срещу предходните джиранти и лицата, джиросали стоковия запис след учредяване на заложното право. Отговорността на тези лица е солидарна.

При складовия запис законодателят – въвежда специално основание за преклудиране на правата – ако кредиторът по заложния запис не извърши протест или не продаде вложените вещи в 20-дневен срок след протеста, той губи правата срещу джирантите по заложния запис. Правата му по отношение на джирантите по стоковия запис и срещу длъжника, не се прекратяват. Ако при упражняване на правата по заложния запис, притежателят на заложния запис получи плащане от притежателя по стоковия запис, последният има регресни искове срещу предходните джиранти по стоковия запис, респ. длъжника по стоковия запис (това е влогоприемателят). Искът срещу джирантите се погасява с 6-месечна давност. Искът срещу длъжника се погасява с 3-годишна давност (както при менителничните ефекти).


