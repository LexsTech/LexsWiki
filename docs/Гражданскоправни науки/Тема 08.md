---
title: Тема 08
---

# **Дружество с ограничена отговорност. Обща характеристика и учредяване. Капитал - понятие и изменения. Дялове. Членство - съдържание. Придобиване, прехвърляне и прекратяване на членство. Управление. Еднолично дружество с ограничена отговорност.**

## **Аудио лекция**
   <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%93%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2008.mp3" type="audio/mpeg">
        </audio>
    </div>

## Обща характеристика на ООД

История на възникването на ООД: ООД е единственото дружество, което е създадено като кабинетен продукт на немските учени. Първата основна функция на правото е отразителната функция на правото (ОТП). От нуждите на живота възникват определени явления, които правото впоследствие регулира. Всички ТД възникват заради потребността да се сдружават хората за едни или други цели, като правото ги закрепва. При ООД нещата са обърнати. Тук е налице изпреварващата функция на правото. Немските учени от края на 19 в. се събират и решават да изобретят нова дружествена форма, която да преодолее недостатъците на съществуващите дотогава. Това са били персоналните дружества, чиито основен недостатък е личната и неограничена отговорност на съдружниците. Другата заварена форма е АД, което е тромаво, тежко, с усложнена процедура на учредяване и дружество на едрия капитал. Затова те изобретяват през 1892 г. ООД (тогава е първият немски закон за ООД). Немците се гордеели, че това е най-успешният им научен артикул. ООД се счита за дружество на дребния и средния капитал, но няма пречка чрез него да се осъществяват по-мащабни стопански дейност. Все пак има дейности, които не могат да се осъществяват от ООД като банковата и застрахователната дейност, които може да се осъществяват само от АД.

### Определение на ООД

В чл. 113 ТЗ е даден опит да се даде легално определение на това дружество – ООД може да се образува от едно или повече лица, които отговарят за задълженията на дружеството с дяловата си вноска в капитала на дружеството. Проф. Герджиков има сериозни резерви по отношение на това определение. Недостатъци на легалното определение:

- Не съдържа всички основни признаци на ООД;
- „За задълженията на дружеството съдружниците отговарят до размера на дяловата си вноска”: 

Всъщност съдружниците не отговарят изобщо за задълженията на това дружество. За задълженията на дружеството отговаря самото то със своето имущество. За да се види тази некоректност, трябва да се сравни с чл. 158 ал. 1 (при АД) – там се казва, че АД отговаря с имуществото си. Така се създава впечатлението, че двата вида дружества отговарят различно, а това не е така – те отговарят по един и същи начин.

Защо съдружниците не отговорят за задължението на ООД? Защото задължението за дялова вноска е задължение към самото дружество, т.е. ако съдружниците носят някаква отговорност, то това е отговорност по отношение на дружеството за задължението да направят дяловата вноска. От там нататък, когато ООД влиза в ПО с трети лица съдружниците не носят никаква отговорност за тези задължения, те не са страни по ПО.

Определение на ООД на проф. Герджиков: ООД е търговско дружество, образувано с договор, чиито капитал е разделен на дялове. От това определение става ясно, че:

 Търговско дружество - ООД като ТД носи всички родови белези на ТД (вид търговец, корпоративно ЮЛ и т.н.). 

- Договорно дружество - ООД е от категорията на договорните дружества, тъй като се учредява чрез дружествен договор. 

- Капиталово дружество - следващата особеност на ООД е, че има капитал. От тази гледна точка ООД прилича на АД, защото то също е капиталово, само че специфичното при ООД е, че капиталът е разделен на дялове, докато при АД капиталът е разделен на акции.

ООД макар, че е капиталово дружество, крие в себе си и някои от елементите на персоналните дружества, защото при него също играе роля личността на съдружника, докато при АД това няма никакво значение. Затова ООД в някаква степен е междинно между персоналните и капиталовите, но все пак то е капиталово, защото формира задължително капитал.

Доказателство за това е, че членството (дяловете) не може да се прехвърлят свободно, то може да се прехвърли само вътре в дружеството. Ако някой иска да прехвърли своя дял на трето лице, той трябва да поиска съгласието на другите съдружници. Изисква се лично участие и съдействие при постигане на дружествените цели.

### Видове ООД 

Според членския състав:

- Еднолично ООД: тогава е необходим едностранен учредителен акт. Може да е на държавата, община, обикновено ФЛ/ ЮЛ и т.н.

- Многочленно ООД – 2+ съдружници.

- Паритетно ООД – характерно за него е, че има двама съдружници с равно дялово участие в капитала (фифти-фифти). Това паритетно дружество създава големи проблеми в практиката, тъй като при спор между съдружниците стават много трудно решими практическите въпроси. Затова трябва ясно да се разпишат правилата при спор.

- ООД с чуждестранно участие: има само някои особени нормативни изисквания, свързани с чуждестранния участник. Те почти изчезнаха, тъй като тенденцията е законите да приравняват чуждестранните участници на българските.

Според учредяването:

- Първично ООД – учредява се първоначално от ФЛ и ЮЛ, които не са дружества.

- Производно ООД – когато въз основа на създадени дружества се създава едно ООД (пр. един консорциум или холдинг може да е създаден от съществуващи дружества).

### Съдружници

В България няма ограничение на броя на съдружниците. Няма и ограничение по отношение на вида съдружници: съдружник може да е всеки един правен субект – ФЛ, ЮЛ, община, държава, ЕТ, чуждестранно лице и т.н. При ООД има елемент на интиуту персоне, защото освен съгласието от съдружниците се изисква лично участие и усилия при осъществяване на търговската дейност.

Дружествен договор (Едностранен учредителен акт при ЕООД): Необходимо е да има учредителен акт, който е дружествен договор, освен ако не става дума за учредяване на еднолично ООД, при което учредителният акт е едностранен. Ако става дума за ЕООД, където единственият съдружник е държавата или община, оод се учредява с индивидуален административен акт. 

### Функции на дружествения договор - две основни функции:

- Съгласие на съдружниците да образуват дружеството. От тази гледна точка той е многостранен договор.

- Дава статута на дружеството. Това се постига чрез разписване на правила, на които се подчинява това дружество. 

### Съдържание на дружествения договор: има минимално необходимо, задължително съдържание (essentialia negotii) – не е изчерпателно. В него се включва:

- правна индивидуализация на самото дружество (търговска фирма – трябва да съдържа означението ООД, седалище, адрес) и на съдружниците;

- предмет на дейност;

- размер на капитала;

- дяловете на съдружниците, 

- управлението и представителството на дружеството;

- предимства на съдружниците, ако са уговорени; 

- други права и задължения на съдр.: ТЗ отваря широко вратата.

Форма на дружествения договор: обикновената писмена форма за разлика от предходните, където се изисква нотариална заверка. Проблем възниква, когато непарична вноска е учредяване или прехвърляне на ВП върху недвижим имот. В тази ситуация са налице 2 варианта:

- Съдружниците да сключат договора с нотариална заверка на подписите;
- По аналогия с АД и тук да се изиска допълнително писмено съгласие на апортьора с нотариална заверка на подписа му. 

Ако апортът се прави от държавата/община – достатъчна е само писмената форма, независимо от това какво апортира, но може да се апортира само частна държавна/общинска собственост. Когато ТД придобива недвижим имот – вписване в службата по Вписванията. Форма на апорта на други права – за тях се отнасят изискванията за съответните правила и изисквания за прехвърлянето им.

Внасяне на установения в закона минимум от капитала (Записване на капитала)- изплащане на поетите дялове: минимум капитал е 2 лв. В случай, че дружеството се учредява с капитал, по-висок от установения в закона минимум (2 лв.) – да е внесен поне 70 % от записания капитал. Записването на капитала като елемент на ФС означава съдружниците да направят своите дялови вноски в капитала. Чл. 120 ТЗ казва, че всеки съдружник е длъжен да изплати или внесе дела си по реда, посочен в дружествения договор. Истината е, че дял не се внася. Внася се дяловата вноска, а срещу дяловата вноска съдружникът придобива дял в капитала (корективно тълкуване).

### Да е „назначен” управител(и) на дружеството. 

Това не е същинското назначаване, а е избор на управител и приемане на избора. Той може да бъде избран още към момента на сключване на договора и това да е отразено в самия дружествен договор, а може да бъде избран и в последващ момент и това да е отразено в един последващ акт. Така или иначе, за да се стигне до вписване, трябва този управител да е избран и да е приел своето избиране, като това се осъществява чрез сключване на договор за управление. Дори да няма разписан такъв договор за управление expressis verbis, то при всички случаи такъв договор съществува, дори неформализиран. Със самия факт, че управителят приема избора, той приема правата и задълженията, свързани с това му качество. Този назначен управител трябва да осъществи последния елемент от учредителния ФС. Заявяването на вписване се прави от управителя. Управителят може да бъде един или няколко. Ако са повече от един, има 2 варианта: 

- да има множественост на управителите – всеки от тях да може да осъществява сам функциите на управител, т.е. сам да ангажира със своите действия дружеството; 

- колективно управление – управителите трябва да действат съвместно, за да бъде действителна сключената сделка. За да е това така и да ангажира това третите лица, изрично трябва в търговския регистър да е посочено, че става дума за колективно управление.

### Вписване в търговския регистър

Както при всички дружества, то възниква от момента на вписването. Условия за вписване: 1) сключен дружествен договор; 2) записан капитал; 3) внесен законов минимум; 4) назначаване на управител. Ако капиталът не се внася в момента на вписването, трябва да се посочи срок, в който капиталът да бъде довнесен, като този срок не може да е по-голям от две години. 

**NB! При ООД няма учредително събрание! Възможно е да има т.нар. подготвителен договор, който е факултативен елемент от ФС.**

Законът съдържа 2 специални правила за отговорността на учредителите по чл. 118. По ал. 1 има предвидена отговорност на учредителите към дружеството – солидарна отговорност за вреди. По съществото си това е договорна отговорност. 

В ал. 2 има едно интересно правило, което дава ясна представа за същността на ООД и разликата между него и АД – Учредителите нямат право на възнаграждение от капитала за образуване на дружеството. Под възнаграждение се разбира лихва, която съдружниците биха получили върху вноската си от момента на внасянето до момента на учредяването на дружеството. При ООД се смята, че доколкото съдружниците имат задължение за вноски, а и за съдействие и лоялност, не могат да събират лихви върху вноската. 

## Подтема: Капитал

### Имущество

Терминът „имущество” има 4 значения:

- Съвкупност от парично оценими права и задължения (освен смисъл в правото);
- Парично оценимите права – т.е. само актива (ЗЗД); 
- Конкретни имуществени обекти – само в застрахователното право;
- Чисто имущество – разлика между актива и пасива (характерно за ТП).

Няма правен субект без свое имущество, защото няма как да участва в оборота. Наред с имуществото при капиталовите ТД се появява още едно понятие, което в някаква степен се доближава до имуществото, но е различно от него. Това е капиталът.

Източници на имущество – два:

- Вноските на съдружниците;
- Стопанската дейност на дружеството. 

Имуществото има две измерения: стойностно и веществено. Имуществото винаги е на дружеството. Грешно е да се каже, че има дружество с държавно имущество.

### Капитал и атрибутивните прилагателни към него.

ТЗ използва понятието капитал без никакви определения. В някои други закони, а също така в теорията и в практиката се наложиха различни атрибутивни прилагателни, наслагвани към „капитала”, а именно: основен капитал, уставен капитал (преди по Указ 56 се е говорело за уставен фонд), дружествен капитал, учредителен капитал, вписан капитал, записан капитал, първоначален капитал, номинален капитал, регистриран капитал, обявен капитал. Всички тези са синоними на капитал. Не се казва нищо друго, освен капитал. Има и определения, които се отклоняват от гореизброените, т.е. от „капитал”.

**Внесен капитал** – това означава тази част от капитала, която е реално внесена към момента на учредяване на дружеството (пр. капитала е 100 000, но реално внесен към момента на учредяването е 70 000).

**Допълнителен, запазен, резервен капитал** – това, което е част от имуществото над размера на записания капитал (записан капитал 20 000, чисто имущество – 100 000, разликата между тях се наричат допълнителен, резервен или запасен капитал).

**Собствен капитал** – представлява цялото чисто имущество на дружеството към определен момент – капиталът + това чисто имущество, необхванато от него 

**Привлечен капитал**: средствата, получени чрез кредити (нищо общо с ТП);

**Рисков капитал**: банково понятие.

### Какво представлява капиталът? 

Капиталът е число, което изразява стойност – стойността на внесените имуществени права в дружеството. Това число е константна величина. Самоволно то не може да се променя. То е замръзналата величина към определен момент, статична величина. Това е според континенталната система на постоянния капитал, защото не навсякъде по света е така. Континентална Европа си служи с тази система. 

Ако искаме да погледнем капитала под друг ъгъл ще кажем, че това е сборът от стойностените вноски на съдружниците – капиталът има само стойностно измерение, а не и веществено. Капиталът е число, изразяващо стойност, която задължително трябва да е в български лева. Независимо какви са тези вноски – парични или непарични, в лева или в чуждестранна валута. Във всички случаи капиталът е число, което изразява стойността в български лева. Ако се правят вноски във валута, се преизчислява. Ако се правят апорти, се оценява от вещи лица.

Капиталът е константа величина, която си седи такава, каквато е записана в търговския регистър. Той не може да бъде самоволно променян. Това понятие за капитал важи за търговските дружества. Отделно има понятие капитал по смисъла на Закона за кооперациите /той е променлива величина/, по смисъла на ЗППЦК. По смисъла на директивната за Европейско кооперативно дружество. Всичко това замъглява представата за капитала.

Функции на капитала: всъщност тези функции са на имуществото, а не на капитала, защото дружеството полза имуществото си и отговаря с него. Тези функции на капитала са опосредени:

- Вътрешна (стопанска) функция – набраните вноски са в основата на осъществяването на стопанската дейност на дружеството; 
- Външна (гаранционна) функция - с оглед защитата на третите лица: знаейки капитала, те знаят, че дружеството има чисто имущество, равно поне на размера на записания капитал. Има система от разпоредби в ТЗ, чиято цел е чистото имущество да не пада под числото на капитала.

### Съотношение между капитал и имущество

Имущество и капитал не съвпадат! Разлика между капитал и имущество с оглед правилото, че източник на капитала са имуществените вноски, които правят съдружниците. Когато се правят вноските в едно дружество, стойността на капитала се отпечатва върху пасива на баланса - „Капитал 10 000 лв.”, но самото това имущество като такова отива в актива на баланса. Докато в пасива перото „капитал” е постоянна величина, имуществото непрекъснато сменя своя състав и размери, то непрекъснато се променя. 

Разлика между капитал и имущество с оглед функциите на капитала: когато казваме, че капиталът има първо вътрешната (стопанска) функция, всъщност тази функция е на имуществото, а не е на капитала. Имуществото ползва дружеството за развиване на стопанската си дейност. На капитала тази функция е опосредена. По същия начин е и гаранционната функция на капитала. Самият капитал няма такава функция, защото дружеството отговаря не с капитала си, а с имуществото си. Но благодарение на числото на капитала ще знаем, че към определен момент това дружество има чисто имущество, равно поне на стойността на записания капитал.

Баланс към момента на учредяване: Актив (6 000 лв. компютри, налични пари 2 000 лв., вземания 2 000 лв.) <> Пасив („Капитал 10 000 лв.”). Следователно срещу записания капитал имуществото е в актива. Активът може да е по-голям от 10 000, но не по-малък от това. Възможно е да има декапитализиране на чистото имущество, но законът отчита това. Законът не може да осигури 100 % към всеки един момент абсолютен баланс, но ако се получи дисбаланс това е основание за прекратяване на дружеството по чл. 252, т.5 ТЗ.

Капиталът има единствено стойностен израз – число, което изразява стойност и нищо друго, докато когато говорим за имущество веднъж можем да го видим като стойностен израз на правата. Втори път, обаче, имуществото има веществен състав. Това са обектите на вещните права. Капиталът няма веществен състав, има само стойностен израз – число. Това е супер важно. Дружеството не отговаря с капитала си, а отговаря с имуществото си. Декапитализация (отрицателен баланс): спадане на имуществото под размера на записания капитал. Нито капиталът е част от имуществото, нито имуществото е част от капитала. Мерки, които законът взема за да може да осигури това равновесие – имуществото да е в размер поне равен на размера на записания капитал.

- Изискване непаричните вноски да се оценяват от три вещи лица.
- Забрана задължението за вноска да се опрощава или прихваща.
- Забрана учредителите/съдружниците да получават възнаграждение от капитала.
- Забранява за уговаряне и получаване на лихви за направените вноски. 
- Ако загубите надхвърлят ¼ от записания капитал, управителят е длъжен незабавно да свика общо събрание – чл. 138, ал. 3 ТЗ. 
- Ако чистото имущество спадне под записания капитал, пак управителят трябва да свика общо събрание и др.
- Забрана съдружниците да искат дяловете си, докато дружеството съществува (ООД)

Пет извода (много важни):

1. Имуществото е променлива величина и има две измерения - стойностно и веществено. Капиталът е статична, константна величина и има само стойностен израз.
2. Търговските дружества отговарят с имуществото си, а не с капитала си. Капиталът само дава индикация за размера на чистото имущество.
3. Няма правна фигура „изваждане от капитала”, „деапортиране”. Няма такова животно. Нищо не може да се вади от капитала.
4. Няма никаква пречка дружеството да се разпорежда с това, което е внесено (апортирано) в капитала и е остойностено като капитал. Това няма да доведе до намаляване или увеличаване на капитала, защото капиталът е константа. 
5. Няма и не може да има търговско дружество с държавно или общинско имущество. Търговското дружество има свое имущество.

## Дружествен дял и основен дял

Един дял може да е поет от няколко лица. Дяловете може да са различни по размер за отделните съдружници.

### Основен дял (дела в капитала)

Понятието „основен дял” е синоним на „дял в капитала”. Основният дял е дял в капитала, който се получава срещу имуществената дялова вноска. Основният дял трябва да бъде минимум един лев или друго число, кратно на едно (то всяко число е кратно, дели се на едно и на себе си).

### Дружествен дял – има две значения:

Дружествен дял е част от чистото имущество на дружеството, пропорционална на дела в капитала. Принципът е, че дружественият дял е съразмерен на дела в капитала, но нормата е диспозитивна, което означава, че може съдружниците да определят и друго съотношение на дружествен към основен дял.

Другото значение на „дружествен дял” е членствено правоотношение или членството на съдружника в дружеството, т.е. съвкупността от членствените права и задължения на съдружника. 

### Изменение на капитала

Капиталът е една константна величина и не може да се променя самоволно, но може да се увеличава или намалява по нарочен ред. Изменението на капитала представлява изменение на дружествения договор понеже капиталът се отразява, той е един от реквизитите в един дружествен договор. Изменението на капитала бива два вида: увеличаване и намаляване на капитала.

## Увеличаване на капитала на ООД

Увеличаването на капитала е случай на изменение на капитала и по-точно то е случай на набиране на капитал или допълнително образуване на капитал, с което числото на капитала се увеличава. Това допълнителни образуване или набиране на капитала може да стане чрез нови вноски от съдружниците или от трети лица, или пък да стане без никакви вноски от никого.

### Предпоставки за увеличаване на капитала – фактически и юридически.

Фактическите предпоставки, т.е. необходимостта да се увеличи капитала може да бъде продиктувано от необходимостта да се наберат нови средства за нуждите на дружеството, напр. защото се разширява стопанската дейност. Също може да е продуктувано от желанието на съдружниците да подобрят имиджа на дружеството, защото различно доверие ще буди дружеството, ако е с 2 лв. или 100 000 лв. капитал.

### Юридически предпоставки – ФС на увеличаване на капитала

Решение на Общото събрание за увеличаване на капитала: Общото събрание е единственият орган на ООД, който може да вземе решение за увеличение / намаление на капитала (при АД не е така). Трябва решението да се вземе единодушно (единствено решението за изменение на капитала). Това решение трябва да съдържа в себе си вида на увеличението – ефективно или номинално, начина на увеличението, размера на това увеличение, евентуално увеличението може да е под условие, че определени нови съдружници ще бъдат привлечени. Принципът е, че съдружниците участват съразмерно в увеличението, но нормата е диспозитивна и може да се вземе и друго решение. Възможно е капиталът да бъде увеличен под условие. Например, капиталът ще се увеличи при условие, че бъде привлечен нов съдружник. 

Провеждане (изпълнение) на решението на ОС: трябва съдружниците, респ. третите лица да направят съответните вноски, ако става дума за ефективно увеличение на капитала. Чак когато се наберат средствата чрез допълнителните вноски, чак тогава се вписва в ТР увеличението и се завършва ФС. (ама това не е уредено в ТЗ; по аналогия от първоначалното внасяне – поне 70 %)

Вписване на увеличаването на капитала в търговски регистър – има конститутивно действие.

### Видове увеличаване на капитала на ООД – ефективно и номинално

**Ефективно увеличение на капитала**

Ефективното увеличение на капитала означава, че в дружеството влизат нови средства, било от съдружниците в дружеството, които правят допълнителни нови вноски, било от трети лица, които биват приети за съдружници. Ако се увеличи капитала, се увеличава записания капитал, респ. се увеличава и имуществото, заради вливането на нови средства. 

**Номинално увеличение** 

При номиналното увеличение не се правят никакви вноски, а увеличението е за сметка на имуществото, което е над числото на записания капитал (т.нар. допълнителен, резервен, запасен капитал). Номиналното увеличаването става за сметка на свободното имущество – това, което е над размера на записания капитал. Това е една образно казана счетоводна операция.

NB! Може да има комбинация между ефективно и номинално увеличаване на капитала, т.е. хем да има нови вноски, хем част от чистото имущество над размера на записания капитал да се привлече.

## Начини за увеличаване на капитала

Чрез увеличение на основните дялове на съдружниците – пр. моят дял е 2 000 лв., решаваме да увеличим дяловете двойно и се налага да направя допълнителна вноска от 1000 лв. и така основният ми дял става 3000 лв. 

Чрез записване на нови дялове – увеличаване броя на дяловете, когато капиталът е разделен на равни части: пр. всяка част по 100 лв. и в 10 000 лв. има 100 дяла по 100 лв., но решават вместо 100 дяла да направят 150 дяла, пак по 100 лв., и тези дялове се поемат от съдружниците съразмерно.

Чрез приемане на нов съдружник – увеличаването винаги е ефективно. Възможно е записването на нови дялове да не е от съдружниците, което е принципът, а от трети лица, които се приемат за нови съдружници. Тук има една тънкост – когато дойде трето лице като съдружник и му се предлагат 5 дяла по 100 лв., той не би трябвало да плати 500 лв., защото ще придобие срещу тези 500 лв. дружествен дял, чиято стойност при едно печелившо дружество е над 500 лв. При губещо е друг въпрос, но при печелившо трябва да плати 800 лв. примерно, за да получи дял 500 лв.

Принципът е, че при увеличение на капитала съдружниците съразмерно участват в това увеличение. Освен ако в дружествения договор или в решението на общото събрание не е предвидено друго. Т.е. правилото е диспозитивно, но е принцип. 

## Намаляване на капитала на ООД

Фигура, огледална на увеличението. Намаление на капитала означава намаление на числото, изразяващо стойността му. И тук има ефект. и номин. До намаление на капитала се стига тогава, когато дружеството е закъсало. Когато стойността на неговото чисто имущество (разликата между актива и пасива) е спаднала под размера на записания капитал, говорим за „декапитализация” или отрицателен баланс

### Ефективно намаление на капитала

Това е намаляване числото на записания капитал, при което неговата стойност става по-малка от стойността на чистото имущество. 

Ефективното намаление води до освобождаване на имущество извън стойността на записания капитал. За препоръчване е именно ефективното намаление, защото по този начин се постига ефектът на т. нар. счетоводна печалба – тоест имущество извън стойността на записания капитал, което теоретически може да се разпределя между съдружниците. Ако няма такова имущество, има много голяма вероятност съдружниците да не получат дивиденти.

Номинално намаление на капитала - това е намаляване на числото на записания капитал, при което неговата стойност става РАВНА на стойността на чистото имущество  има един вид нагаждане.

### Предпоставки за намаление на капитала

**Фактически предпоставки:**

Има загуба и ООД-то решава, че трябва или номинално, или ефективно да намали капитала, за да избегне декапитализация на дружеството (най-често) 

Възможно е дружеството да констатира към определен момент, че числото на капитала е прекалено голямо (да го свали от 5 на 3 милиона лв. примерно)

### Юридически предпоставки – елементи на ФС на намалението:

Решение на Общото събрание за намаляване на капитала:

- Решението трябва да е взето с единодушие (само ОС); 
- Не може да се слезе под минимума, установен за ООД (2 лв.). 
- Решението трябва да сочи: целта, размера и начина на намалението. 

Обявяване на решението в търговския регистър: с обявяване решението за намаляване на капитала се преследва една особена цел, която при увеличаването я няма, а именно да бъдат уведомени кредиторите на дружеството, че капиталът му се намалява. („предизвестие на Кредиторите”)

Обезпечаване или изпълнение на задълженията на кредиторите, които не са съгласни с намалението. Ако кредитор, к не е съгласен с намалението, не получи исканото обезпечение или изпълнение, той следва да се обърне към съда, който да постанови запор и възбрана. 

Едва когато кредиторите, които не са съгласни с увеличението, получат обезпечение или изпълнение, управителят може да впише намалението. Съгласието на кредиторите за намаляването се предполага, ако до 3 месеца от обявяването те не изразят писмено несъгласието си. Вписване в търговски регистър – конститутивно действие. Когато управителят отиде да впише намалението, подава декларация, че кредиторите са съгласни, а тези, които не са съгласни, са обезпечени или удовлетворени.

### Начини за намаление на капитала.

Чрез намаляване на номиналната стойност на дяловете в капитала: пр. от 20 дяла по 3 000 лв. стават 20 дяла по 2 000 лв. 

Чрез връщане на дела от капитала на прекратил участието си съдружник: Когато съдружник напусне дружеството, той има вземане срещу него за дружествения си дял. На този дружествен дял, който трябва да бъде даден на съдружника съответства число от капитала и ако някои от останалите съдружници не направи допълнителна вноска, капиталът трябва да се намали.

Чрез освобождаване от задължение за внасяне на неизплатената част на дела от капитала. Към момента на учредяване на дружеството не е внесен ефективно целият капитал, а само част от него. Законът позволява 70 % от стойността на записания капитал да се внесе към момента на учредяването и има 2-годишен срок, в който съдружниците са длъжни да довнесат до пълния размер на записания капитал. Ако в рамките на тези 2 години ОС на дружеството реши да намали капитала, тогава може да освободи съдружниците от задължението да довнесат (пр. записват капитал 10 000, към момента на учредяването внасят 7000 лв., но в края на третата година намаляват капитала от 10 000 на 7000 и така се освобождават от задължението да внасят). Това е единственото изключение от правилото, че задължението за вноска не може да се опрощава (не изцяло, а частично).

## Eдновременно намаление и увеличение на капитала

Тази операция е измислена от французите и се нарича операция „акордеон”. Прилага се обикновено, когато дружеството върви на зле (декапитализирано е), като не иска да тегли кредити, за да не зазлее още повече и не иска да намалява капитала, за да може все пак да върви напред и да излезе на печалба, а при увеличаване на капитала пак баланса ще е отрицателен (пр. разполага с амортизирани машини, а за да е конкурентноспособно му трябват нови машини, но имуществото му е по-малко от капитала).

Фигурата е следната: записаният капитал е 10 000 лв.; стойността на чистото имущество е спаднала на 8 000 лв. Идеята е:

- числото на капитала първо да се свали под стойността на чистото имущество – От 10 000 на 5 000 лв. Така дружеството ще излезе на плюс и ще му дават кредити с по-добри лихви, оперативни лизинги и т.н.
- да се влеят новите свежи средства в имуществото – пр. 10 000 лв.
- да се увеличи капитала в резултат на получените свежи пари – пр. пак на 10 000 лв. или на 12 000 лв. Така дружеството ще е с чисто имущество 18 000 лв. и капитал 12 000 лв. Пак ще е на плюс.

Ако дружеството вместо да използва тази възможност, вземе заем, е твърде възможно да изпадне в свръхзадълженост.

Прилагат се правилата на чл. 203:

- намаляването има действие само ако бъде извършено предвиденото увеличаване в капитала;
- Капиталът може да бъде намален под установения минимум, ако с увеличаването му се достигне поне установения в закона минимум.
- Защитата на кредиторите при намаляване на капитала отпада, ако вследствие на увеличението бъде достигнат или надвишен размера на капитала преди изменението му.

### Защита на кредиторите при намаляване на капитала на ООД (150-153)

Обявяване на намаляването в ТР и право на изпълнение или обезпечение: изискването за обявяване на намаляването в ТР и правото на кредиторите да не се съгласят с намаляването и да искат изпълнение или обезпечение, както и процесуалното им право да искат от съда обезпечение, ако дружеството не изпълни или не ги обезпечи. 

Отговорност на управителя при вписване на неверни данни, свързани с намаляването: Ако управителят(-те - солидарно) на дружеството е дал за вписване неверни данни, свързани с намалението на капитала, той отговаря за причинените на кредиторите вреди до размера, до който те не са могли да се удовлетворят от дружеството.

Предимство на кредиторите при конкуренция със съдружниците на вземания, свързани с намаляването на капитала: На съдружниците могат да се правят изплащани поради намаляване на капитала само след като намаляването бъде вписано в ТР и след като кредиторите, изразили несъгласие с намаляването, са получили обезпечение или изпълнение. Т.е. при намаляване на капитала, когато се стигне до конкуренция на вземания на съдружници и кредитори, се предпочитат кредиторите.

## Членство в ООД. Придобиване, прехвърляне и прекратяване на членство. Наследяване на дружествен дял. 

### Понятие за членство в ООД

Под „членство” разбираме две неща:

- Правопораждащия ЮФ, от който възниква членственото правоотношение между всеки съдружник и дружеството;
- Членствено правоотношение – ползва се като синоним.

### Значения на понятието „дружествен дял”

- Част от чистото имущество, пропорционално на основания дял. 
- Синоним на членствено правоотношение - т.е. като съвкупността от правата и задълженията, които има съдружника в дружеството (не само имуществените).

Всеки съдружник е член на дружеството. За членството в ООД се издава удостоверение за участие (за членство), което не е ценна книга, тоест не материализира членствените права, за да могат те да се упражняват чрез предявяването на удостоверението. То само удостоверява членството в дружеството, има само доказателствено значение.

### Придобиване на членство – първично и чрез правоприемство.

Първично/оригинерно придобиване на членство – то става по два начина. Първоначално придобиване на членство - участие на съдружника в учредяването на ООД-то, в резултат на което придобива членствено качество към момента на учредяването. Чрез приемане на нов съдружник във вече съществуващо дружество. Приемането на нов съдружник става с писмена молба от този, който иска да стане съдружник, в която се декларира, че желаещият да стане съдружник приема условията на дружествения договор и неговата молба става неразделна част от този дружествен договор. Иска се и решение на общото събрание за приемането на такъв нов съдружник, което подлежи на вписване в ТР. Последици от приемането на новия съдружник: трябва да направи съответната вноска, което води до увеличаване на капитала.

### Придобиване на членство чрез правоприемство – може да е в два варианта:

**Универсално правоприемство:**

- Вливане - преобразуване на дружеството: дружеството се прекратява и имуществото му преминава върху приемащото дружество;
- Наследяване – когато почине съдружник, на негово място идват наследниците му.

**Частно правоприемство**

- Прехвърляне на дружествен дял от съдружник на трето лице, т.е. един съдружник продава дела си.
- Разделяне – преобразуването на едно търговско дружество: прави се разделителен протокол – посочва кои права и задължения къде отиват

### Прехвърляне на дружествен дял

Фактически състав на прехвърлянето – различия по това кой е правоприемник:

**Правоприемникът е трето лице:**

- Съгласието на дружеството в лицето на неговото общо събрание – решението се взема с мнозинство 3/4. Това е едно от доказателствата, че ООД макар капиталово дружество има елемент на intuitu personae, т.е. на персонално дружество. Не може да се напрапи волята – при АД такива неща няма. 
- Писмен договор за нотариална заверка на подписите;
- Вписване на прехвърлянето в търговския регистър.

Правоприемник е съдружник - няма нужда от съгласие на ОС. 

- Писмен договор с нотариална заверка на подписите;
- Вписване в търговския регистър. 

Самото дружество не може да придобива дялове, така както е възможно при АД 

Солидарна отговорност за задължения към дружеството: При прехвърлянето на дела правоприемникът и праводателят отговарят солидарно за задължения към дружеството – напр. продавачът на дела не си е изпълнил докрай задължението за вноска и си прехвърля дела. После и продавача, и купувача ще отговарят солидарно за задълженията към дружеството за тази вноска. При прехвърляне на дела не може да има увеличение или намаление на капитала, защото има заместване. Възможно е частично прехвърляне на дял, т.е. да се прехвърли не целия, а част от дела, защото е възможна съсобственост върху дела (няма го при акциите). Залог на дружествен дял: Дружественият дял може да се залага като обезпечение за свое или чуждо задължение. Това е особен залог и е уреден в Закона за особените залози. Ако един заложен дружествен дял се прехвърли, действа правилото, че залогът следва вещта. Респ. върху новият съдружник ще тежи това обезпечение. Изисква се писмена форма с нотариална заверка на подписите. Вписва се в Централен регистър за особените залози. 

### Прекратяване на членство

Прекратяването на членството е прекратяване на участието в дружеството, което е равносилно на погасяване на членственото правоотношение. Основанията за прекратяване на членството биват законоустановени и договорни – предвидени в самия дружествен договор.

### **Законоустановени основания за прекратяване на членство:**

- Смърт или поставяне под пълно запрещение; 
- Прекратяване с ликвидация – за ЮЛ;
- Обявяване в несъстоятелност на съдружник;
- Изключване на съдружник – основания.

**Неизпълнение на имуществено задължение**

Имуществените задължения са задължението за дялова вноска и евентуално задължението за допълнителна парична вноска (ако съдружникът не е упражнил правото си за напускане). Предизвестие за изключване: При неизпълнение на имуществено задължение се определя срок за изпълнение от ОС (минимум 1 мес) като съдружникът бива предизвестен от управителя, че след безрезултатното изтичане на срока, той се смята за изключен.

Последици от изключването: 

- Прекратяване на членственото правоотношение;
- Загубва всичко, което е внесъл в дружеството.

**Неизпълнение на неимуществено задължение:** 

Задължение за оказване на съдействие за осъществяване дейността на дружеството; неизпълнение на решенията на ОС; действия против интересите на дружеството. Изключването става по решение на общото събрание, като се дава писмено предупреждение. Последица: прекратяване на членството, но съдружникът си запазва (не губи) правото да получи припадащата му се част от имуществото, т.е. за такъв съдружник няма тази неблагоприятна имущественоправна последица.

### Писмено предизвестие на съдружник за напускане на дружеството

Срок на предизвестието – минимум 3 месеца; (1 месец, когато не е гласувал „за” допълнителни парични вноски – чл. 134,ал.2). Право да получи припадащата му се част от имуществото по счетоводен баланс, направен към края на месеца, към който прекратяването ще се осъществи. Принципно напускането води до намаляване на капитала, освен ако друг съдружник или 3-ти лица „не дойдат на мястото” на напусналия, за да направят дадената вноска и да не се стигне до намаляване на капитала.

Други прекратителни основания (не са посочени в закона):

- Прехвърляне на дял;
- Прекратяване на дружеството;
- Прекратяване на членството по взаимно съгласие межуд дружеството и съдружника (не е казано изрично, но може).

### Наследяване на дружествен дял

Чл. 129 тз – пределно лаконична уредба: дружественият дял може да се прехвърля и наследява. Въпросът е длъжно ли е дружеството да приеме наследника като съдружник или за това се изисква неговото съгласие? Въпросът не е уреден изрично. Ако приемем, че се изисква съгласието на дружеството за приемане на нов член е възможно то да откаже и ще изплати дела. Въпросът може да се изведе по тълкувателен път чрез съпоставка със събирателното дружество (най-яркият представител на персоналните дружества), където е казано изрично, че наследникът може да встъпи на мястото на починалия съдружник. Затова няма как да не признаем и тази възможност при оод – като почине съдружник неговият дружествен дял да бъде наследен, без да е необходимо съгласието на ос на дружеството.

## Права и задължения на съдружниците в ООД. Последици от неизпълнението на задълженията.

### Права на съдружниците в ООД – имуществени и неимуществени.

**Имуществени права** – условни права (може никога да не се реализират като конкретно вземане), не са права в същинския смисъл на думата, а са елемент от членствената правоспособност (така е по-коректно да се каже)

Право на дивидент – това е правото на съдружника да участва в печалбата, т.е. право на част от чистата печалба, което тук вече с пълно основание се означава като право на дивидент. Условно е, защото зависи от няколко предпоставки, които ако не се осъществят не може да възникне правото на дивидент като конкретно субективно право:

- Дружеството да е реализирало печалба: на края на финансовата година печалбата трябва да е установена по съответния ред;
- Решение на общото събрание какво да прави с тази печалба: ОС може да реши и да я капитализира – номинално увеличение на капитала на дружеството. Трябва нарочно решение на общото събрание печалбата да се разпределя като дивидент.

**Право на ликвидационен дял**. Правото на ликвидационен дял възниква при прекратяване на дружеството. След като приключи ликвидационното производство, ако остане имущество, то едва тогава може да възникне конкретното право на вземане на съдружниците върху това имущество. Може да се окаже, че към момента на прекратяване на дружеството, когато приключи ликвидационното производство нищо не е останало и правото на ликвидационен дял остава само на книга. 

Право на вземане от остатъчното имущество. Ако остане имущество (остатъчно имущество), тогава може да възникне право на конкретно вземане на съдружниците към това вземане. Това са условни имуществени права на съдружниците, защото може никога да не се реализират като конкретни вземания. 

### Неимуществените права на съдружника в ООД. Могат да се разделят на три групи - управителни, контролни и защитни.

**Управителните права**

Право на участие общото събрание – може да се нарече право на участие в управлението или право на участие в работата на ОС.

Право на глас в общото събрание – принципът е, че правото на глас е обусловено от размера на дяловото участие (освен ако в договора не е предвидено друго). Т.е. всеки съдружник има правото на толкова глава в ОС, колкото е неговият дял в капитала (не е 1 човек, 1 глас). Съдружниците могат да гласуват чрез представител.

Правото да избира и да бъде избиран в органите на управление на дружеството, т.е. активно и пасивно избирателно право (условно).

**Контролни права:** 

Право да бъде информиран за хода на дружествени дела. Право да преглежда търговските книги, т.е. счетоводството.    

**Защитни права:**

Правото да се иска отмяна на актовете на управителя на дружеството пред общото събрание (ако с тях се нарушават права на съдружника).

Правото да се иска отмяна на решения на общото събрание, които противоречат на закона или на дружествения договор. Това право се упражнява по съдебен ред – по реда на чл. 74 ТЗ.

„Малцинствени права” – те са колективни по замисъл, но на практика може да не са, защото могат да се упражняват от един съдружник, който притежава определена част от капитала. 

- Съдружници с 1/10 от капитала могат да искат свикване на общото събрание.
- Съдружници с 1/5 от капитала могат да искат прекратяване на дружеството, ако важни причини налагат това – прекратяването става по решение на съда.
- Съдружници с 1/10 от капитала могат да иска назначаването, респ. смяната на ликвидатор при прекратяване с ликвидация.

## Задължения на съдружника в ООД – имуществени и неимуществени.

### Имуществени задължения:

**Задължението за дялова вноска**: основно, безусловно задължение. Основно задължение, а не факултативно. Вноската може да е парична, която трябва да се изплати, или непарична, която трябва да се внесе. Срокът за довнасяне е 2 години от вписването на дружеството в ТР. Забрана за прихващене или опрощаване на задължението за вноска. Изключение: намаляване на капитала за сметка на неизплатената част от вноските.

**Задължение за допълнителна парична вноска**. Факултативно задължение: е, защото ще се породи само, ако за това има решение на общото събрание. Ос може да вземе такова решение при наличието на следните предпоставки (алтернативно):

- Ако дружеството е понесло загуби – с оглед тяхното покриване;
- При временна необходимост от парични средства.

Не може да се уговаря задължение за допълнителна непарична вноска. Тези допълнителни парични вноски не се отразяват на капитала, а отиват към т.нар. свободно имущество (извън капитала). Затова и може да се олихвяват. Участието на съдружниците в това задължение пак е съразмерно, пропорционално на тяхното дялово участие (това принципът). Нормата обаче е диспозитивна и общото събрание може да реши да се внася по равно например. Особен вътрешен заем на дружеството: тази допълнителна парична вноска всъщност е един особен вътрешен заем (различен от едностранния договор по ЗЗД, тъй като тук източника на това задължение не е договор, а е решение на ОС), който съдружниците дават на дружеството. В самото решение за допълнителни парични вноски трябва да се определи какъв ще бъде режима, при който ще се върне заетата сума (с лихви или без; в какъв срок; изцяло или на части).

### Допълнителни имуществени задължения:

Факултативна възможност  трябва задължително да бъдат предвидени в дружествения договор. Пример – задължение съдружниците да станат гаранти по банков кредит на дружеството като поръчители; отделни съдружници да поемат задължението да осигуряват суровините за производството; да предоставят вещи за ползване от дружеството или поемат задължението да отпуснат заем на дружеството и т.н.

### Неимуществени задължения

**Задължение за участие в управлението**: то се оказва не само право, но и задължение на съдружниците за разлика от акционерното дружество, където акционерът няма никакво задължение за участие в нищо. 

**Задължение за оказване на съдействие за осъществяване дейността на дружеството**, т.е. изисква се полагане на лични усилия за осъществяване на дружествената дейност (прилика с персоналните дружества). 

Да **изпълнява решенията на общото събрание**: конкретен израз на това задължение е задължението за допълнителна парична вноска.

**Задължение за лоялност** – не е изрично формулирано, но следва от общата философия на дружественото право. Имаме го и при персоналните. Това е една обща рамка за поведение. (Действието против интересите на дружеството е основание за изключване – аз).

### Последици от неизпълнението на задълженията. 

Последиците от неизпълнението зависят от това какво задължение не е изпълнено. Най-тежката последица от неизпълнението е изключването на съдружник, като винаги се предвижда даване на предизвестие (писмено предупреждение), за да може съдружникът в рамките на този срок да изпълни каквото не е изпълнил.

**Неизпълнение на задължението за дялова вноска**

Общото събрание определя допълнителен срок, в който трябва да се изплати/внесе дела, който е минимум 1 месец. Управителят предизвестява писмено съдружника, че след безрезултатното изтичане на срока съдружникът ще се смята за изключен.

Последици - Прекратяване на члественото правоотношение  не може да получи частта от печалбата. Съдружникът губи всичко, което е направил като вноска в дружеството (много тежка имуществена последица). Получава се парадокс, че колкото по-голямо е неизпълнението ни, толкова по-малко ще бъдем санкционирани и обратното. (пр. имам задължение за вноска 1000, а съм изпълнил 1 лв.  ще загубя лев; Ако съм изпълнил 999 лв., ще изгубя 999 лв.)

**Неизпълнение на неимуществени задължения:** 

Не оказва необходимото съдействие, не полага дължимата грижа, не изпълнява решенията на ОС или действа против интересите на дружеството. 

Единствената последица е загуба на членствените права, но съдружникът ще получи припадащата му се част от имуществото, изчислено въз основа на счетоводен баланс, който се прави в края на месеца, в който е бил изключен. Т.е. няма я тежката имуществена последица.

**Неизпълнение на задължението за допълнителна парична вноска:**

Недобра формулировка на закона, водеща до неяснота на въпроса. Тълкуване на проф. Герджиков - трябва да се извърши диференциация според това дали съдружникът е гласувал „за” или „против” (респ. „въздържал се” – аз) решението за въвеждане на допълнителна парична вноска. Ако съдружникът е гласувал **против**, т.е. не е съгласен да се задължи, съдружникът има право да напусне в едномесечен срок. Това право на напускане му позволява да получи припадащата се част от имуществото. Ако съдружникът е гласувал **за**, по аргумент от противното следва да се приложи по-неблагоприятният режим  той следва да загуби вноските, които е направил. Иначе няма смисъл. 

## Управление на оод. Органи и компетентност. Основания за прекратяване на оод. Управление на оод

### Управление на ООД

Определение за управление – това е правноуредена дейност по формиране и изявяване волята на ЮЛ и организация на нейното изпълнение. 

Управлението на ООД става чрез неговите органи. ООД е институционализирано дружество. Събирателното и командитното не формират органи, защото при тях всички неограничено отговорни съдружници управляват и представляват. Тук при ООД, както и при останалите дружества, има органи на управление.

### Органи (на управление) на ООД – задължителни и факултативни. 

Задължителни органи на управление на ООД са общото събрание и управителя(-и), а факултативен орган е контрольора.

### Общо събрание на съдружниците

Върховен орган на ООД: ОС е волеобразуващият орган на дружеството. ОС е върховен орган на дружеството, защото той избира другите органи (управителя, респ. контрольора), като има и най-широка компетентност. 

Състав на общото събрание в ООД:

- Съдружниците – в състава на ОС влизат всички съдружници.
- Управителят участва в заседанията на ОС със съвещателен глас, ако не е съдружник. Т.е. участва в работата на ОС, дебатите, но не може да гласува.
- Представител на работниците и служителите – ако те са повече от 50 души. Той също има право на съвещателен глас. 

**Начини на вземане на решение (действие) на ОС:**

Присъствено вземане на решение - по принцип ОС действа присъствено (като същинско ОС): свикване чрез покана, заседаване и гласуване на решение. Неприсъствено вземане на решение - т.нар. в практиката „решение на подпис”. Според чл. 139(1) решенията на ОС могат да се вземат неприсъствено, ако всички съдружници са заявили писмено съгласието си за решението. Винаги се изисква единодушие, за да се вземе решение, независимо от въпроса (дори законът да не изисква пълно мнозинство).

### Видове общо събрание - редовно и извънредно.

Редовно общо събрание – свиква се веднъж годишно, след приключване на финансовата година, която съвпада с календарната по българското право (За разлика от америка). На това редовно ОС се гледа финансовия отчет, взема с решение за разпределението на печалбата и т.н.

Извънредно общо събрание – всяко общо събрание, извън редовното. Могат да се свикват по всяко време за решаване на всякакви въпроси, които се поставят за решение. 

### Компетентност на общото събрание: 

ОС може да се счита за върховен волеобразуващ орган на дружеството, но това не означава, че е всекомпетентен орган (с най-широка компетентност е). 

В чл. 137, ал. 1 ТЗ са посочени правомощията на ОС. Това, което трябва да се отбележи, е, че въпреки опитът на законодателя да представи пълен списък на правомощията на ОС, не му се е отдало докрай, защото има въпроси, които неминуемо трябва да са от компетенцията на ОС, макар да не фигурират в чл. 137. Напр. там е посочено, че ОС освобождава от длъжност управителя, но не казва, че прави същото по отношение на контрольора, но няма кой друг да го прави, така че по аналогия приемаме, че ОС освобождава от длъжност и контрольора.

Списък с правомощия: а) изменя дружествения договор; б) приема и изключва съдружници; в) дава съгласие за прехвърляне на дружествен дял на нов член; г) разпределя печалбата; д) взема решение за намаляване и увеличаване на капитала; е) избира управителя и го освобождава от длъжност; ж) взема решения за откриване и закриване на клонове и участие в други дружества; з) взема решение за придобиване и отчуждаване на вещни права върху имоти; и) взема решение за допълнителни парични вноски;

NB! С ТР 3/2013г. ОСГТК на ВКС поставнови, че решение на ОС на ООД по чл. 137, ал. 1, т. 7 ТЗ не е необходимо условие за действителност на разпоредителна сделка с недвижим имот, собственост на дружеството или вещно право върху него, сключена от представляващия дружеството орган (управител /управители).

ОС не може да делегира правомощията си на другите органи на дружеството. По принцип ОС приема решения с обикновено мнозинство (над ½ от капитала), като за изменение на договора, приемане и изключване на съдружници и съгласие за прехвърляне на дял действа с квалифицирано мнозинство 3/4, а за увеличаване и намаляване на капитала с единодушие. Обикновеното мнозинство е диспозитивно, като може да се дерогира с договора.

### Управителя

Освен задължителен той е и необходим орган, защото само чрез него може да се изявява волята на ЮЛ навън, защото управителят освен управителни има и представителни функции.

Управителят може да се представи в две разновидност- като едноличен орган, но може да има и множество управители, като в практиката често се е наложило да има и заместник управител (изрично не е регламентирано, но няма пречка). Всичко това е въпрос на конкретно решение на ОС и вписване в ТР, защото ако не е вписано не може да се противопостави на третите добросъвестни лица. При всички положения е необходимо нотариално заверено писмено съгласие на управителя, че се съгласява да върши тази дейност.

Когато са повече от един, управителите могат да действат в два варианта. Всеки управител може да действа самостоятелно – това е принципът на ТЗ, който може да се дерогира от дружествения договор. Колективното управление: управителите могат да извършват само заедно, съвместно правните действия, за да породят те ефект.

Кой не може да е управител? Управителят трябва да е дееспособно ФЛ:

- Лице, обявено в несъстоятелност;
- Лице, което е било в органите на управление на ТД, прекратено поради несъстоятелност и са останали неудовлетворени кредитори. (при несъстоятелността по правило в 99 % от случаите остават неудовлетворени кредитори).
- Разните му там длъжности: конституционен съдия, съдия, прокурор…

Относително правно състояние: дейността на управителя е изпълнителна, защото той изпълнява решенията на ОС. От тази гледна точка управителя е подчинен на решенията на ОС. Тази подчиненост на управителя на ОС важи само за вътрешните им отношения. Следователно, ако управителят извърши действия, които са в нарушение на решение на ОС, тези действия са валидно извършени. Те задължават дружеството независимо, че ОС expresis verbis (с изрично думи) са ограничили в една или друга насока управителя. Това е пак т.нар. относително правно състояние, за което говорихме още при търговското представителство и е много характерно за ТП.

Отново ТР 3/2013 ОСГТК: Към органното представителство на търговските дружества при сключване на търговска сделка от едно и също лице, като органен представител по силата на закона на две търговски дружества, не се прилага забраната на чл. 38 ал. 1 ЗЗД

### Разграничение на управителя от прокурист (и въобще търговските пълномощници)

Основната разлика е, че управителят е органен представител на дружеството, докато прокуристът е доброволен представител. 

Управителят работи на основата на мениджърски договор (договор за възлагане на управление – писмена форма), докато прокуристът работи на основата на трудов договор в огромния брой случаи, но може да е и на основата на граждански договор. Договорът за управление най-много се доближава до мандата по ЗЗД.

Как се избира и освобождава управителя? С решение на общото събрание на съдружниците. Ако е освободен, но не е заличен от ТР, може сам да иска да се заличи.

Забрана за конкурентна дейност: не може от свое или чуждо име да сключва търговски сделки от предмета на дейност на дружеството; не може да е част от ръководен орган на друго дружество; да участва в персонални дружества и други ООД-та. Относителна забрана – в частен интерес. Преодолява се със съгласие на дружеството.

### Права на управителя

- Право на възнаграждение.
- Право на тантиеми – факултативно. Тантиемите са част от печалбата на дружеството, на която участник в управлението може да има право. Предвиждането на тантиеми (участието в печалбата) служи за стимул. Освен това правото на тантиеми се реализира преди разпределянето на печалбата на съдружниците (дивидентите). 
- Право на социално осигуряване – от тази гледна точка мениджърския договор се доближава до трудовия договор 
- Други права, предвидени в мениджърския договор.

### Задължения на управителя

Да управлява дружеството с грижата на добрия търговец - въпреки че управляването не го прави търговец, той няма търговско качество, трябва да полага тази квалифицирана грижа. Според чл. 141(1) управителят организира и ръководи дейността на дружеството съобразно закона и решенията на ОС. Задължение за лоялност - конкретен неин израз е изричната забрана за извършване на конкурентна дейност

### Други задължения, визирани в неговия договор за управление

Отговорност на управителя пред дружеството: за своята дейност управителят носи имуществена отговорност за причинените на дружеството вреди. 

Какъв е характерът на тази отговорност – договорна или деликтна?. ДОГОВОРНА: , защото имаме договор за управление, по силата на който той поема задължението да управлява дружеството, така че да не причинява вреди, дори и да не е изрично казано – извлича се от философията на този тип договори (Герджиков).

Освобождаване на управителя от отговорност: На редовното общо събрание (на края на годината) една от точките в дневния ред е освобождаване от отговорност на управителя. Трябва да се даде отговор на въпроса дали управителят е причинил вреди през своето управление за изтеклата година или не. Вариантите са два: 

Констатиране, че управителят не е причинил никакви вреди  „освобождаването от отговорност на управителя”, не е същинско освобождаване, защото няма отговорност без вреди. Декларация.

Констатиране, че управителят е причинил вреди. Дори в този случай няма пречка общото събрание да вземе решение да освободи управителя от отговорност, което означава отказ на дружеството да упражни правото си на обезщетение. Това е вече същинското освобождаване от отговорност на управителя. Актът между две лица нито ползва другиго, нито му вреди! (Това е правило в правото). Дори и дружеството да се отказва да търси вреди като правен субект, съдружниците (дори гласувалите „за”) са отделни субекти и няма никаква пречка те да претендират претърпените вреди от управителя, но тук основанието е деликтно. 

### Факултативен орган – контрольора

Изпълнява две функции:

- да следи за спазването на дружествения договор;
- да се грижи за опазването на дружественото имущество;

За изпълнението на тези две задачи контрольорът на всяко редовно общо събрание се отчита пред ОС. В случай, че няма контрольор тези функции се изпълняват от самото ОС, но е желателно да бъде избран такъв. Контрольорът е специализиран орган, който следи за спазването на дружествения договор и опазването на дружественото имущество. Обект на контрола: дейността на управителя и дейността на персонала:

- дейността на управителя. Контрольорът следи за дейността на управителя, без да може да му нарежда. Той трябва да докладва на ОС. 
- действията на персонала – да не разпиляват имуществото.

Проверители: Това са регистрираните одитори - трети лица, чиято задача е официално да удостоверят редовността на годишния финансов отчет. Всяко редовно ОС включва точка „приемане на годишния отчет”, но за да бъде приет трябва доклад на проверител.

### Основания за прекратяване на ООД

Прекратяването има две значения: 

- Преустановяване на активната търговска дейност и влизане във фазата на ликвидация – основно значение;
- Прекратяване без ликвидация – преобразуване

Основанията за прекратяване на ООД - в ТЗ и в дружествения договор**.**

- Изтичане на прекратителен срок/прекратително условие/несъстоятелност
- Решение на общото събрание, взето с мнозинство 3/4 от капитала (ако в договора не предвиден по-голям размер);
- Прекратяване без ликвидация - случаите на преобразуване при сливане, вливане, разделяне (прекратяване без ликвидация).
- По решение на окръжния съд в предвидените от закона случаи: 

(a) По искане на съдружниците с 1/5 от капитала, ако важни причини налагат това. 

(b) По искане на прокурора – ако дейността на дружеството противоречи на закона. 

(c) По иск на прокурора – когато в продължение на три месеца дружеството няма вписан управител. Ако в продължение на повече от 3 месеца няма избран управител. 

Последици от прекратяването: 

Ако не става дума за преобразуване, се открива производство по ликвидация. Назначава се ликвидатор, който по правило е управителят, освен ако с договора или по решение на ОС не е определено друго лице. По искане на съдружници с 1/10 от капитала или контрльора на контрольора съдът може да назначи други ликвидатори.

## ЕООД

Учредява се с учредителен акт, който е на мястото на дружествения договор. Единственият съдружник съставя учредителен акт, който трябва да съдържа реквизитите, необходими за дружествен договор за учредяване на обикнвено ООД (ама няма как да сключи договор със себе си). Едноличният съдружник в ЕООД влиза в членствено правоотношение с дружеството, създадено от него. Фирмата трябва да указва едноличния характер – „ЕООД”/ „Еднолично ООД”

### Предимства на създаването на ЕООД:

Ограничаване на отговорността – той ограничава отговорността си само до имуществото на това дружеството (не до капитала);

Много удобна форма за образуване на дъщерни дружества – като част от имуществото на ТД се обособява и единственият съдружник става ТД - майка. Ако ЮЛНЦ иска да реализира по-сериозни доходи от стопанска дейност може да си учреди едно ЕООД (може и ЕАД ама е в по-тежка форма), в което то е единственият съдружник. Създаването на такова дружество е една от формите на преобразуване на съществуващите държавни и общински предприятия, което е т.нар. приватизация.

### Управление на ЕООД

Общо събрание и Управител (може да е едноличния собственик на капитала или друг); Факултативен – Контрольор (полезно е ако друг е управител). Особеност – Общото събрание се представлява от едноличния собственик на капитала. Той има правомощията на общо събрание. Същият този едноличен собственик освен, че играе ролята на ОС, може да играе и една втора роля – на управител. Ако играе такава роля – на управител, тогава ще трябва да сключва от името на дружеството писмен договор за управление на дружеството. Трябва да е писмен. Възможно е обаче едноличния собствнеик на капитала да не управлява лично създаденото от него дружество, а да назначи управител (тогава пак трябва да има мениджърски договор). 

Ако назначи управител, може да използва възможността да назначи и Контрольор, който да му докладва какво върши управителя. Най-често не се прави това и едноличния си е ОС и управител.

### Прекратяване на ЕООД: Чл. 157 ТЗ

Ал.1 ЕООД се прекратява със смъртта на едноличния собственик на капитала, ако не е предвидено друго в учредителния акт или наследниците не поискат да продължат дейността. (членството в ООД е intuitu personae – тук няма гаранция, че ще има кой да управлява, както е при ЕАД)

Ал. 2 – когато капиталът е притежание на едно ЮЛ, с прекратяването му трябва да се прекрати и дружеството.
