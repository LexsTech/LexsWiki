1. # **Авторското право и сродните му права. Използване на произведения. Защита на авторското право.**
   1. ## **Интелектуална собственост общ преглед**
      1. ### Нематериални блага
Ключовото понятие в правото на интелектуална собственост е нематериалното благо. Нематериалното благо е идея или завършено творческо произведение или отличителен знак, които могат да се използват за задоволяване на материални или духовни потребности, поради което те имат стойност.

1. ### Характерни черти
Това са идеални, а не материални блага. Като следствие от това, те винаги са инкорпорирани в материални носители. Обект на права е самото нематериално благо. Материалният носител, като такъв, би бил предмет на вещно право. 

Възможността на материалните носители да се възпроизвеждат. Тази възможност очертава и изключително значимия характер на защитата на правата върху нематериални блага. *Вещно право се нарушава по отношение на конкретно определената вещ. Нарушение върху право на интелектуалната собственост може да бъде териториално необособено и неограничено по брой – може да се възпроизведе произведението (оборот с нематериално благо – материалните носители, върху които са инкорпорирани нематериалните блага могат да се възпроизвеждат).*

Нематериалните блага не са физически унищожими. Може да бъде унищожен материалният носител, но нематериалното благо не може да бъде унищожено. *Дори да бъде унищожен оригиналът на една картина, тя продължава да съществува като нематериално благо.*

Нематериалните блага имат икономически аспект, те добавят стойност. *Стойността на една марка може да е несъизмеримо по-голяма от стойността на материалните и активи.*

Убиквитет на нематериалните права – те нямат точно определено място в пространството (нямат ограничение в пространството – *музикално произведение може да се изтегли от другия край на света*). Всички тези блага, поради идеалния си характер, нямат точно определени координати. Тази характеристика, заедно с възможността за възпроизвеждане на материалните носители, очертава особеността в регулацията в закрилата на тези права. Тези две характеристики ги правят изключително уязвими. 

Субектите на нематериални блага са изключително уязвими, лесно достъпни, а появата им изисква, освен творческите усилия на автора, и много сериозен инвестиционен проект.
1. ### Обекти на индустриалната и интелектуалната собственост.
Интелектуалната собственост в теорията е родово понятие. В рамките на обектите на интелектуална собственост обособяваме следните правни сфери:

![](Aspose.Words.b13d256d-3fc2-430d-9c57-5661c3db0579.001.png)
1. ### Обекти на индустриалната собственост
Правата върху нематериални блага, обект на индустриалната собственост са защитени за първи път от Парижката конвенция за закрила на индустриалната собственост от 1883г., с последна редакция от Стокхолм през 1967г. Парижката конвенция не дава определение на понятието „индустриална собственост“, а изброява обектите на индустриална собственост, върху които правото признава защита. Член 1 от нея гласи – закрилата на индустриалната собственост има за обект – патентите за изобретения, полезните образци, индустриалните рисунки или модели, фабричните или търговски марки, знаците за услуги, търговското име, указанията за произход или наименованията на мястото за произход, както и преследването на нелоялната конкуренция. В появата на защитата на обектите на интелектуалната собственост, първо са защитени обектите на индустриална собственост.
1. ### Изобретението
Първият по време обект на индустриалната собственост е **изобретението**. Основен нормативен акт, който регламентира изобретението е закона за патентите и регистрацията на полезните модели. Обект на закрила е изобретението като нематериално благо. Патентноспособни са изобретенията от всички области на техниката, които са нови, имат изобретателска стъпка и са промишленоприложими. Правната закрила на изобретението се предоставя с патент. Патентът удостоверява изключителното право на притежателя върху изобретението. Патентът действа по отношение на трети лица от публикацията му в официалния бюлетин на патентното ведомство. Патентът е документ, с издаването на който се свързва изключителното право за използване и разпореждане с изобретението в полза на патентопритежателя. Срокът на закрила на изобретението чрез патента е 20 години.
1. ### Полезния модел
Вторият обект на индустриална собственост е **полезният модел**. Парижката конвенция ги нарича полезни образци. Източник е отново закона за патентните и полезните и регистрацията на полезните модели. Регистрират се полезни модели, които са нови, промишлено приложими и имат изобретателска стъпка. Не се регистрират като полезни модели методи, химически съединения или тяхното използване. Полезният модел (малко изобретение) има съществена разлика между изискванията за нивото на изобретателска стъпка и процедурата по регистрация. Срокът на закрила е 4 години и може да бъде удължават с още два периода от по 3 години, но не повече от 10 години.
1. ### Промишлен дизайн
На трето място са правата върху **промишления дизайн**. Според Парижката конвенция, той е наречен индустриални рисунки и модели. Основен източник е законът за промишления дизайн. За разлика от изобретението и полезния модел, обект на закрила е не техническо решение, а естетическия резултат – видимият външен вид на продукт или на част от него, определен от особеностите на формата, линиите, рисунъка, орнаментите, цветовото съчетание или комбинация от тях. Дизайнът трябва да притежава две характеристики – новост и оригиналност. Срокът на действие на промишления дизайн е 10 години и може да се подновява три пъти последователно по 5 години. Промишленият дизайн е единствения обект на индустриална собственост, който може да бъде защитен и като обект на авторското право. Според пар. 2 от Закона за промишления дизайн, правната закрила, предоставена от този закон не изключва закрилата по закона за авторското право и сродните права (*модна колекция може да бъде защитена и по закона за промишления дизайн и по закона за авторското право-различен е режимът, по който възникват правата*).
1. ### Марка
На първо място в тази група са правата върху **марка**. Основен нормативен източник е законът за марките и географските означения. Марката е знак, който е способен да отличава стоките или услугите на едно лице от тези на други лица и може да бъде представено графично. Такива знаци могат да бъдат думи, букви, цифри, рисунки, звукови знаци и т.н. Марките биват търговска марка, марка за услуги, колективна марка и сертификатна марка. Срокът на действие на регистрацията е 10 г. и може да бъде подновявана за по 10 г. неограничено във времето – единственият обект на индустриална собственост, който не е със срочни права.
1. ### Географски означения
Географските означения – наименование за произход и географско указание – наименованието на страната, района или определена местност в тази страна, служещо за наименование на стока, която произхожда от там. При наименованията за произход някои от качествата и свойствата на стоката се дължат изключително на произхода и от там. При географските указания притежава географски и исторически особеност. Закрилата на географските означения се започва чрез регистрация и се прекратява когато престане да има връзка между стоката и географското означение. Това е единственият обект на индустриална собственост, върху което не възникват изключителни права. Всеки може да се регистрира по съответния ред, ако произвежда стоки от дадената местност.
1. ### Фирмено наименование
Правилата върху фирменото наименование – наименованието, под което е известно и се експлоатира едно предприятие – урежда се от ТЗ. Това наименование идентифицира самия търговец – наименованието с което лицето извършва стопанска дейност. 
1. ### Други
Растения и породи животни.

Топология на интегрални схеми – закон за топологиите и интегралните схеми.
1. ### Правила за предотвратяване на нелоялна конкуренция
Основен източник е законът за защита на конкуренцията, глава 7, озаглавена „Нелоялна конкуренция“. Нелоялна конкуренция според чл. 10, ал. 2 от Парижката конвенция, е всеки акт на конкуренция, който е противен на честните обичаи в областта на индустрията или търговията. Законът за защита на конкуренцията, глава 7 има общ състав за нелоялна конкуренция и специални състави. Специалните състави не са изчерпателно изброени и ако не попадаме под фактическия състав на някой от тях, може да се приложи общия състав. Забранява се всяко действие или бездействие при осъществяване на стопанска дейност, което е в противоречие с добросъвестната търговска практика и уврежда или може да увреди интересите на конкурентите.
1. ### Авторското право и сродните на авторските права 
Обект на авторското право е всяко произведение, на литературата, изкуството и науката, което е резултат от творческа дейност и е изразено по какъвто и да е начин и в каквато и да е обективна форма. Основен източник е законът за авторското право и сродните му права. В чл. 3 от него са изредени неизчерпателно отделни обекти на авторското право. Независимо, че не фигурира в закона, всяко произведение, което според разбиранията на обществото представлява такова и е обективирано, придобива качеството „субект на авторското право“. *Компютърните програми са обект на авторското право*.

Сродни права – носители и обекти са артистите и изпълнителите(субекти) върху техните изпълнения(обект), продуцентите на звукозаписи върху своите звукозаписи, продуцентите на първоначалния запис на филм или друго аудиовизуално произведение, върху оригинала и копията, получени в резултат на този запис, радиотелевизионните организации върху своите програми. 
1. ### Съпоставка между различните обекти на закрила и правата върху тях
На първо място е юридическият факт и начинът, по който възникват правата върху съответните обекти. При обектите на индустриална собственост правата възникват в резултат на производство, което приключва с ИАА. Органът, пред който се реализира това производство е патентното ведомство. В литературата ще срещнете тежък спор дали правата възникват от факта на регистрацията или тя само удостоверява наличието им. Безспорно е, че правата върху едно изобретение възникват с изобретяването му, но изключителният им характер ще възникне едва когато то бъде патентовано. Важното е, че при обектите на индустриална собственост, ако нямаме патент, практически не е възникнало правото. При авторското право правата възникват с факта на обективиране на произведението. Ако обектът е годен и е произведение на науката, изкуството и литературата, резултат е на творческа дейност и е обективиран под каквото и да е форма, правата възникват. При него няма процедура, няма регистрация, няма намеса на държавен орган, няма легален документален титул за авторство. Това е изключително важна разлика между обектите на индустриалната собственост и обектите на авторското право. Обективирането на едно произведение може да бъде доказано чрез всички доказателствени средства по ГПК. Няма специално предвидени процедури за доказването на авторски права. 

На второ място разликата между обектите на индустриалната собственост и авторското правото е, че обектите на индустриална собственост са изчерпателно изброени. Поради това съществуват и толкова много закони – за патентите и полезни модели, за марките и географските означения, за промишления дизайн, за топологията на интегралните схеми, за животните и растенията. Обект е само това, което нормата изрично е приела за такъв. Правото не е признало производствения опит за обект на защита. Тайната трябва да бъде пазена. Обратно, обектите на авторското право могат да са всяко произведение, което отговаря на характеристиките. Не са изчерпателно изброени. Един интернет сайт дали е? Да, безспорно. Не е необходимо законът изрично да го приема за такъв. 

Разликата при възникването на двата вида обекти обособява и цял самостоятелен модел в индустриалната собственост, наречен право на заявяване и право на приоритет. Няма да го срещнем при авторското и сродните му права, тъй като нямаме патентоване и регистрация. Там споровете могат да са върху това кой е изобретателят и кое е лицето, което първо е открило изобретението. При авторското право този институт го няма – първи по време, първи по право.
1. ## **Авторското право и сродните му права.**
   1. ### Законодателни подходи
При определяне на обектите на авторското право (Авторското право) са възможни 3 законодателни подхода. Исторически те са възникнали и продължават да съществуват като такива.

**В първият се съдържа общо определение за "обект на Авторското право" без да се посочват отделни групи произведения.** Така преценката трябва да се извършва за всеки конкретен случай, в зависимост от това той дали попада в  обхвата и хипотезата на общото определение

Вторият обхват, който е възприет е оперейт системата (най-отчетливо  във Великобритания) - **обекта не съдържа общо определение, а се посочват няколко групи произведения, като за да получи закрила една творба тя трябва да може да бъде подведена и квалифицирана към някой от тези групи.** Например за да може да приложи авторскоправния режим върху аудио-визуални произведения, британската система го подвежда под квалификацията на  драматично произведение. Тъй като има само 4 групи обекти, които са регламентирани в закона за патентите и авторското право от 88-ма година във Великобритания.

**Комбиниран подход** - възприет е и от ЗАПСП. Той предлага обща дефиниция за това какво е обект на авторското право и тя е придружена с примерно и неизчерпателно изброяване на отделни групи и видове произведения. Подобен подход са възприели почти всички страни от континенталната правна система.
1. ### Понятие
ЗАПСП определя обекта на авторското право като произведение на литературата, изкуството и науката, което е резултат от творческа дейност и изразено по какъвто и да е начин и в каквато и да е форма.

Тази обща дефиниция установява 3 изисквания към творческия резултат, за да бъде той обект на авторското право:

1. да е в сферата на науката, изкуството или литературата
1. да е резултат от творческа дейност
1. да е изразен в обективна форма

Тази дефиниция на чл. 3 е придружена от примерно и неизчерпателно изброяване на видовете обекти на авторското право. 

Най-същественото разграничение между обектите на авторското право и индустриалната собственост. Подходите са диаметрално различни. Обект на индустриалната собственост е само този обект, за който изрично правната норма предвижда защита. Те са нумерос клаузез. Затова домейна не е обект на индустриалната собственост, защото няма нормативен акт (НА), който да го дефинира като такъв. Точно поради тази причина за толкова много НА и закони в областта на индустриалната собственост. Тъй като при появата на всеки един нов обект - самата поява предполага НА, който да го регламентира.

Авторското право е уредено по съвсем друг начин. Имаме обща разпоредба и понятие за обект на авторското право. Следователно всеки резултат, който може да попадне под общото определение на чл. 3 ще представлява обект на авторското право, независимо от това дали попада в неизчерпателното и примерното изброяване на чл. 3.

Типичен пример в примерното изброяване на закона е графично оформление на печатно издание. Проблема на закона е, че е приет 1993 г. Тогава нямаше сайтове и интернет. И възниква въпроса: графичното оформление на интернет сайт ще бъде ли обект на авторското право? Естествено, че ще бъде, защото отговаря на общата дефиниция - да е произведение на изкуството, да е в резултат на творческа дейност и да е обективирано. Това улеснява много учебния материал, защото цялата материя е събран в един закон.
1. ### Правна характеристика
Следователно първата характеристика е произведението да се причислява и да може да се квалифицира в областта на науката, изкуството и литературата. 

На пръв  поглед изглежда разбираемо, но всъщност това изискване очертава границите между обектите на авторското право и другите обекти на интелектуалната собственост (ИС). Творческите резултати, които са обекти на авторското право могат в друга или дори в същата форма да се явяват и обекти на различни дялове на обектите на ИС. Въпроса е, че когато бъдат подведени от една от тези сфери - литература, изкуство и наука те са обект на авторското право. 

Например патентоваме метод. Патентования метод е обект на индустриалната собственост и ще бъде защитен с патент. В същото време публикуване патентования метод в научния студия или монография. Научната студия или монография са обект на авторското право именно, защото е произведение на науката, което е обективирано и е резултат на творческа дейност. Патентът за метода ще получи един вид защита - притежателят му ще може да забрани на всяко трето лице да използва метода като произведа продукти чрез него или да продава, търгува или съхранява продукти, които са произведени с патентования метод. Това е защитата му като патент. Произведението на науката обаче - научната студия или монография, като обект на авторското право получава друг тип закрила. Не може да цитирам монографията без да се посочи автора. Не мога да възпроизведа монографията. Не мога да представя монографията по безжичен път. Съвсем друг е комплекса на защита на тези права. Но става дума за едно и също творческо решение. В единия случаи закрилата е дава върху производственото използване, а в другия случай авторското право дава закрила върху формата. 

Ако взема да сбъркам и първо публикуван монографията, а след това подам заявлението за патентоване, то ще ми бъде отказано, защото ще съм опорочила новостта. Съвсем различни са материалните предпоставки на закрила и различно е съдържанието на закрила.

Или едно графично изображение, което е обект на авторското право може да бъде регистрирано като марка. Като обект на авторското право ще бъде такъв, защото е произведение на изкуството. Като марка ще бъде регистрирано, защото е знак и има отличителна способност. Всяко произведение на изкуството може да бъде регистрирано като марка. Не всеки знак, който се регистрира като марка може да бъде квалифициран като произведение на изкуството. Закрилата е съвсем различна, която ще дадем на изобразителното изкуство -  на знака, и която ще дадем на марката като такава. Художникът ще има един набор от права, а притежателят на марка ще има съвсем други права. Художникът няма да може да забрани производственото използване на определен знак, ако отстъпи правата, нито притежателят на марка може да противопостави правото си на Авторското право на художника. Нещо повече -  притежаването на авторско право, примерно върху знак, е основание авторът да поиска заличаване на марката, ако неправомерно неговото произведение е използвано за регистриране на марката.

Най-яркото проявление на тази засечка, при която единственото разграничение е дали сме в сферата на науката, изкуството или литературата или в сферата на промишлеността е при промишления дизайн. Промишления дизайн е единствения обект, за който се признава двойна защита за закон. Тя може да бъде както по Закона за промишления дизайн, но може да бъде и по линия на ЗАПСП, дотолкова доколкото характерната черта на дизайна е външната форма и линиите на съответния продукт. Има много интересни решение на СЕС. Има такова интересно решение по една преюдициално запитване по една конкретна жалба. СЕС казва: да, така е.  Но, за да бъде защитен по линия на авторското право, дизайна не просто трябва да създава външно усещане за формата, каквато ищеца претендира, а трябва да представлява произведение на изкуството. Не може модела на дънки да представлява произведение на изкуството. Моделът на дънки ще получи защита като промишлен дизайн. Тя ще бъде срочно тази защита. Но няма да получи защита като произведение на изкуството, чиято защита ще трае 70 г. след смъртта на автора.

Точно това разграничение се прави в съдебното решение, като каза "да, дизайна може да бъде защитен по реда на авторското право, но той трябва да отговаря на разбирането за произведение на изкуството, а не просто да създаде обща естетическа представа за форма или съответно модел на дрехите". Този въпрос е пределно сложен.

Единствената разграничителна линия между индустриалната собственост и обектите на авторското право се явява, че те са в сферата на литературата, науката и изкуството. Защото един дизайн също е резултат от творческа дейност, един патент също е резултат от творческа дейност, един полезен модел (ПМ) също може да е резултат на творческа дейност. Не са изведени като субективна характеристика, а там са изведени чрез субективните им критерии - да са нови и изобретателска стъпка.
1. ### Втората характерна черта на определението е наличието на творческа дейност. 
Закона казва "произведение на литературата, изкуството и науката, което е резултат на творческа дейност и е изразено в обективна форма". 

Изискването за творческа дейност е абсолютна предпоставка, за да е налице произведение по смисъла на закона. В различните авторскоправни системи и в съдебната практика, този въпрос, който най-често ще го срещнем в западната литература като компонент за оригиналността е един от най-сложните и дискутирани въпроси и това е така, защото това е единствената предпоставка, за да е налице обект на авторското право, която предполага субективна преценка. 

Ако доктрината, законодателството и съдебната практика завишат този критерий - нараства опасността той да бъде подменен с индивидуалната преценка за художествените качества на произведението. Това може да доведе до отказ от защита на произведения, с всички произтичащи от това последици относно имуществените и неимуществените права на автора и останалите носители на авторски и сродните на авторските права. Ако този критерий бъде много занижен тогава защита ще получат и обекти, които са далеч от представата за произведението. 

Въпросът е ключов, защото ако един съдия по времето на Пикасо не му хареса творчеството - той ще откаже закрила, с аргумента, че това са цапаници и липсва творческа дейност. Ако занижим този критерий ще даден авторскоправна закрила и на всеки любителски клип, с който е снимано произшествие на улицата или тези клипове, които се изпращат на репортерите на телевизиите. От тази гледна точка този проблем изглежда нерешим или поне много трудно решим. 

Различните критерии, които влиятелни страни членки на ЕС прилагат по отношение на този стандарт, който е най-големия спор в авторското право - водят до ограниченост и непоследователност на процеса на хармонизация по отношение на този стандарт. Споровете са толкова големи и непримирими, че по този ключов въпрос няма единна хармонизация на ЕС най-вече заради съпротивата на Великобритания – надяваме се вече да няма такива проблеми, с оглед напускането им на ЕС. Тъй като опереит системата предполага съвсем друго разбиране за оригиналността на произведението, за да му бъде дадена защита. Поради тази причини ЕК стига и успява да стандартизира стандарта за оригиналност по отношение на три обекта:

1. `	`компютърни програми
1. `	`фотографиите
1. `	`бази данни

Това са три Директиви, в които тези 3 обекти според европейската комисия това е хармонизирано право, т.е. задължително за страните членки. Тези 3 обекта ще бъдат защитени, ако имат собствено интелектуално творение на  автора. 

Следователно на ниво ЕС стандарта на оригиналност е утвърден като специален случай. Нещо повече - самата комисия потвърждава, че на държавите членки остава свободно да определят какво ниво на оригиналност трябва да притежава едно произведение, за да му се предпостави авторскоправна закрила. Особения проблем при тази материя е, че въпреки очевидно политическото компромисно решение на ЕС с няколко поредици от решение на СЕС продължава процеса на хармонизация и в рамките на това, противно на политическата воля на европейската комисия и на страните членки, той започва да въвежда стандарта за оригиналността по отношение на всички обекти на авторското право, за да бъдат признати за произведения. 

Ключово в тази материя е т.нар. делото "инфопак", който има най-драматични и дълбоки последици. То е по повод тълкуване на един текст на Директивата за информационното общество, а именно какво е "възпроизвеждане" по смисъла на директивата. Съдът приема, че такъв тип използване може да бъде квалифицирано като използване само по отношение на обект, който е оригинален в смисъл, че притежава собствено интелектуално творение на автора. Следователно съдът прие оригинална стъпка като прие обобщено изискване за оригиналност за всички авторски произведения и по този начин действително хармонизира стандарта за оригиналност в рамките на ЕС. Въпреки волята на европейската комисия.

Следват още няколко решения, които са в същата посока. Нещо повече - съдът започва да тълкува термина "собствено интелектуално творение на автора" чрез критериите свободен творчески избор и индивидуален отпечатък, който автора остава в произведението.

Сравнителноправен анализ на изискването за оригиналност като предпоставка на закрила на аудио-визуално произведение.  Ако се сблъскаме в практиката с приложимост на чуждо право по отношение на конфликтен обект на авторското право, трябва да знаем, че в тази материя може да се стигне до диаметрални противоположни решения. По българското право това да е защитен обект на авторското право, но във Великобритания да не е и обратно. Ако ние сме съдия - не може да избираме прилагането на закона. Тъй като въпроса е фундаментален - дали има или изобщо няма обект, ще направим кратка ретроспекция на въпроса.

Във Франция оригиналността се разбира като отпечатък на личността на автора. Това разбиране е доста либерално. И то позволява за произведение да бъдат признати изключително по-широк кръг от обекти. Например новинарските предавания и документалните филми могат да бъдат защитени като аудио-визуално произведение, стига да може да се покаже оригиналността.

Немското право разбира оригиналността като лично индивидуално творение. Това изглежда по-завишен критерий. Практиката приема, че се доближават до френското разбиране за оригиналност. В резултат на тези сравнително нови формулировки в страните от континенталната система документалните филми и рекламните аудио-визуални произведения покриват изискването за оригиналност. Изключени са обаче от защита любителските филми, както записите от видеокамери.  

В САЩ критерият го въвежда съдебната практика и той се изразява в минимална степен на творчество. Критерият е значително по-занижен от страните от континенталната система и позволява по-широк кръг от обекти да бъдат признати, включително за аудио-визуални произведения. Например записа на убийството на Кенеди е признат за произведение и е обект на авторско право. В него няма нищо оригинално. Той не би покрил изискванията за произведение на изкуството на континенталната система. Но в САЩ той покрива този критерий. Записът е направен 1963 г., а правата върху авторското право продължават 70 г. след смъртта на автора. Всяко използване на тези кадри, без значение в каква форма - дали ще са снимки в пресата, дали ще да дадени по някой канал, или друга форма - се дължи възнаграждение на автора, тъй като обекта е признат за годен обект на авторското право като аудио-визуално произведение

Във Великобритания "copyright" системата е най-либералната система. Тя има четири обекта, върху които има изискване за оригиналност, всъщност това са четирите обекта, които самата система признава:

1. `	`литературни произведения
1. `	`музикални произведения
1. `	`драматични произведения (танци, сценарии, пиеси, монография и др.)
1. `	`и произведенията на изобразителното изкуство

Там съдебната практика определя нивото на оригиналност. То не е легално определено. Актуалното решение е, че оригиналност е налице, когато авторът е използвал необходимия труд, умения или усилия в създаването на произведението. Това изискване за оригиналност е най-заниженото изискване, в сравнение с американските съдилища и континенталната система.

Нашия проблем идва от това, че нашият ЗАПСП не дава правна характеристика на изискването да творческа дейност. Авторскоправната теория и доктрина не е единна и има две разбирания:

Според едното разбиране, настояващо за по-завишен критерий, произведението трябва да е нещо ново, а не да се ограничава или повтаря известни вече неща. Новостта не може да бъде критерий за творчество. Не е нито целесъобразно, нито разумно да се възприеме този завишен критерий.

Другото разбиране за оригиналността се свежда до липсата на сляпо копиране. Доц. Карадимов е по-склонен да приеме втората теза. В противен случай предварителният въпрос за закрилата на едно произведение се смесва с последващия въпрос за неговата художествена стойност. Художествената стойност е субективна преценка и би следвало да бъде правно ирелевантна от гледна точка на признаването или не на един обект на авторското право. В нашата съдебната практика има противоречиви съдебни решения, като в някои от тях личи личната художествена преценка на съдията за наличието на творчески интерес. 

От гледна точка на защита на интересите и на обекта на защита е по-добре да се занижи критерия и да се признае статута на произведение, отколкото да позволим този въпрос да бъде подменен с художествената преценка на съдията. Това е абсолютна предпоставка да е налице обекта на закрила и проблемът е, че подлежи на субективна преценка. 

Това е актуално е при фотографиите. Признаваме ли обект на авторското право? Ако признаем всяко фотография за обект на авторското право ситуация ще стане драматична. Качване, прехвърлянето и споделянето на снимки ще е форма на използване на произведение. Въпроса е: дали е произведение или не? Генерален отговор няма. Ще трябва да бъде преценявано съобразно всеки конкретен случай. 

1. ### Третата предпоставка, за да е налице обект на авторското право е обективната форма 
Чл. 3 ЗАПСП изисква произведенията да бъде “изразени по какъвто и да е начин и в каквато и да е обективна форма”. Начинът на изразяване може да бъде пряк или непряк, а формата на закрепване може да бъде материална или нематериална. Прякото изразяване позволява произведението да се възприеме непосредствено от лицата чрез техните собствени сетива. Непряко ще бъде, когато произведението е записано на електронен носител, неговото възприемане ще бъде опосредено от наличието на компютър или друго техническо устройство. И двете форми, пряко и непряко възприемане, са признати от ЗАПСП. 

По отношение на формата закона казва “в каквато и да е обективна форма". Следователно тя може да бъде материална и нематериална. Много държави предоставят закрила, само когато са закрепени в трайна материална форма или когато са фиксирани. Във Великобритания се приема, че всеки обект трябва да съществува в някаква постоянна форма, преди да получи закрила. В САЩ произведенията се закрилят, когато са материално закрепени, която може да се възприема от човешките сетива пряко или с помощта на машина. Допълнително изискване в някои случаи е материалната форма да осигурява трайно закрепване на произведението. То следва да предостави възможно произведението да бъде възпроизвеждано и възприемано продължителен период от време. 

В нашата авторскоправна традиция има единодушие, за това че произведенията са защитени, дори когато са обективирани в нематериална форма. Законът не въвежда друго изискване, освен изискването за еднократно обективиране. Това означава, че една лекция в устна форма, стихотворение в устна форма, музикално произведение, изпълнено или импровизирано пред публика например ще бъде обект на авторското право, независимо че не е материализирано в запис, съответно в отпечатан вариант или на електронен носител.
1. ### Законът въвежда четири обекта, изрично изключени от АП закрила
**Нормативни и индивидуални актове на държавните органи за управление, актове на съдилищата и официалните им преводи.** 

Съображението за изключването е свързано с факта и обстоятелството, че тези актове се отнасят до регулиране на обществени отношения и имат правно действия. 

Пледоариите в съдебните зали обаче са обект на авторското право. Но те са включени в една категория обекти, които могат да се използват свободно без съгласието на автора и без заплащане на допълнително възнаграждение.

**Фолклорните творби** 

Смисълът на тази разпоредба е разбирането, че фолклорът е общодостъпен и не може върху фолклорна творба да има изключителни права. Но преводите и преработките на фолклорните творби са посочени изрично като обекти на авторското право в чл. 3, ал. 1, т. 1 ЗАПСП. Преводът води до създаването на ново произведение. Преработката води до създаването на ново произведение, вторично. Те могат да бъдат направени само със съгласието на автора, но веднъж реализирани те представляват самостоятелно произведение. Преводът и преработката на фолклорна творба са признати за обекти на авторското право. Така например творчеството на Филип Кутев е доста голямо. Наследниците му имат пълноценни авторски права върху цялото му творчество. Всеки нов аранжимент представлява нова преработка на първичното произведение.

**Идеите и концепциите** 

Освен, че те не могат да бъдат патентовани, защото не отговарят на изискванията за изобретение, не могат да бъдат защитени и като обекти на авторското право. Това правило тръгва още от Виенската конвенция, минава  през споразумението ТРИПС, потвърдено е и в Договора за Световната организация на ИС. Като се предвижда, че закрилата на авторското право се простира върху творчески резултати, които са получи израз и не се отнася до идеи, процедури, методи на действие и математически концепции като такива. 

Този въпрос е дълбоко спорен, тъй като и споразумението и конвенцията говорят за идеи и концепции, които не са получили израз, т.е. не са обективирани. На този терен се сблъскваме с един колкото правен, така и философски въпрос за т.нар. дихотомия в Авторското право, а именно съревнованието и противопоставянето между форма и съдържание. 

Доктринерното разбиране е, че авторското право защитава формата, а не съдържанието. Поради което идеята и концепцията няма как да бъдат защитени, ако не са изразени в съответната форма. Тази постановка катастрофира в момента в който минем на терена на преработката. Когато доцента преработи едно литературно произведение в аудио-визуално произведение или екранизира Хари Потър - той преработва съдържанието. Формата е съвсем различна Защитено ли е съдържанието извън своята форма? Да защитена е, защото без съгласието на автора например на Хари Потър, не може да се екранизира романа. 

От тази гледна точка идеята и концепцията би трябвало да се възприемат като лишени от авторскоправна закрила тогава, когато не са обективирани в една достатъчно приемлива форма, но ако са обективирани доц. Карадимов не вижда причина и пречка да се откаже авторскоправна закрила. Този принцип става драматичен на терена на защитата на форматните предавания. Форматното предаване е изградено на базата на една концепция за предаването, която е материализирана, обективирана. Спорът е сложен, разнородна е практиката. Ако не го защитим формата - всеки може да го копира. Всичко това зависи от това дали се приема формата за концепция. Ако го приемем за авторското право - никой не може да го копира и да го възпроизвежда. Ако я приемем за концепция - не е защитена като обект на авторското право и съответно форматното предаване не може да получи авторскоправна закрила.

**Новините, фактите, сведенията и данните** 

Информацията трябва да се разпространява свободно и не може да бъде ограничена в полза на лични интереси. Категорията на новините включва и тези съобщения които не съдържат нищо повече от чиста информация. Правим една съществена скоба - когато казваме, че са изключени новините, фактите, сведенията и данните трябва да отграничим т.нар. бази данни. Базите данни са обособен sui generis обект и получават закрила без значение дали има творчески елемент в тяхната подредба, тогава те ще получат закрила като произведение, или имат само инвестиционна дейност, която е инвестирана в тяхната подредба - и тогава ще получат закрила, като особен обект на правото. Носителите на права върху такъв тип обекти са защитени.
1. ## **Използване на произведения.** 
   1. ### Свободно използване на произведенията. Основания на законодателя.  
Монопола на автора не може да бъде безкраен. Без да се нарушават неговите интереси очевидно трябва да се търси баланса с обществения интерес и затова още от чл.9, ал.2 посочва условия при които националните законодателства трябва да се съобразят при свободното използване на произведенията и това трябва да се отнася до специални случаи, не трябва да затруднява използването на произведението и да не води до неправомерно нарушение на законните интереси на автора. Това са общите разпоредби. Те са материализирани в чл.23 ЗАПСП: "Свободното използване на произведения е допустимо само в случаите, посочени в закона, при условие че не се пречи на нормалното използване на произведението и не се увреждат законните интереси на носителя на авторското права".

Първата голяма група хипотези е така нареченото свободно използване на произведението без заплащане на възнаграждение на автора 

Хипотезите са изчерпателно изброени в чл.24 ЗАПСП. Има един нов раздел (Раздел II), който беше приет миналата година.

Общите хипотези са в чл. 24. Без съгласието на носителя на авторското право и без заплащане на възнаграждение в допустимо:

Първата хипотеза е в чл. 24, ал. 1 т. 1 ЗАПСП: временното възпроизвеждане на произведения, ако то има преходен или инцидентен характер, няма самостоятелно икономическо значение, съставлява неделима и съществена част от техническия процес и се прави с единствената цел да позволи:

1. предаване в мрежа чрез посредник, или
1. друго разрешено използване на произведение

Всъщност зад това сложно наименование стои дейността, която извършват браузърите в интернет. Една търсачка, ако и зададем целта на търсенето ще трябва да прелисти огромно количество сайтове, за да ни доведе до желания резултат. Всяко едно прелистване на тези сайтове би представлявало възпроизвеждане на авторскоправно съдържание, което би направено невъзможна тази технология. И затова това е един текст, който беше вкаран пак по Европейска Директива. Той няма голямо практическо значение, защото проблема е решен. 

Втората хипотеза е използването на цитати от вече разгласени произведения на други лица при критика или обзор при посочване на източника и името на автора, освен ако това е невъзможно; цитирането трябва да съответства на обичайната практика и да е в обем, оправдан от целта. 

Обръщаме внимание първо на обекта: "използване на цитати от вече разгласени произведения". Старата редакция е била "публикувани произведения". Публикуваните произведения са тези, които са възпроизведени и разпространение и това се отнася за печатните произведения. С въвеждането на термина "разгласени произведения" вече могат да бъдат цитирани не само печатни, но тук могат да попадат и музикални цитати, вмъкване на откъси от аудио-визуални произведения, възпроизвеждане на части от сгради на архитектурата.

Винаги трябва да са посочени: името на автора и източника, и цитата трябва да е в съответствие с целта, както и да е в обичайния си обем. 

Например, когато пиша една статия, монография, публикация професора не би могъл да се позове на даден автор без да получа неговото съгласие, тъй като всяко позоваване на друг автор ще представлява използването на неговото литературно произведение. Тази хипотеза е пределно ясна. Тази хипотеза прави възможно цитирането на други автори в текста, под линия, с номерца и т.н. 

Проблема идва с това разширяване на обекта, а именно "разгласяване на произведение", което дава възможност да бъдат цитирани и музикални произведения и аудио-визуални произведения. Тук вече границата се размива и става трудна за идентификация.

Пример има 5 годишен съдебен спор между Шоуто на Слави и Господари на ефира. Господари на ефира - то е с философия да критикува и да прави ирония с други водещи, предавания т.н. То няма да съществува, ако  не излъчи части от вече разгласено аудио-визуално произведение, защото иначе няма как да ги осмееш. Претенцията на "Шоуто на Слави" е следната: има преработка на аудио-визуалното произведение, има преработка на запис на аудио-визуалното произведение и има преработка на една от песните, която е пусната в "Господари на ефира". Тук може да се претендира според професора и неправомерно излъчване по безжичен път. Дори определения откъс от предаването ще се излъчи по безжичен път един път, ще се излъчи по кабел, защото НОВА предава по кабел) и качва по интернет-платформа (осигурява право на достъп). Тоест това са три форми на използване на вече разгласено аудио-визуално произведение. И тук нарушението тук би трябвало да е очевадно. Защото имаме 3 форми на използване на три самостоятелни обекта: аудио-визуално произведение, запис на продуцента върху аудио-визуално произведение и песента. 

И целия спор се води върху това има ли нарушаване на авторското право, защото ответната страна "Господари на ефира" казват, че няма нарушаване на авторското право, защото това е цитат по смисъла на чл. 24, т. 2 ЗАПСП, т.е. това е вече разгласено произведение и то е направено под критика или обзор при обичайната практика и  в обем, оправдан от целта. Един на пръв поглед ясен текст може да доведе до решаването на правен спор. Тъй като единствената защита може да мине по линия на това, че имаме свободно използване на произведението при условията на критика или обзор. В крайна сметка съдът приема, че това е цитат и че той е използван при условията на критика или обзор. 

Това е едната от формите на защита, когато очевидно не с такава цел се използват части от едно произведение. Ако искаме да сме сигурни, че няма да нарушим авторското право, а много ни се иска да заимстваме части от музикални или телевизионно предаване, винаги трябва да го подведем така че да може да оправдае хипотезата на цитат, който е реализиран под критика или обзор при обичайната си практика и обем и да упоменем автора (нещо от което ние няма да загубим). Съда приема, че и да не споменем автора това не е "голямо" нарушение, тъй като когато се осмива някого не е хубаво да се набива на очи.

Използването на части от публикувани произведения или на неголям брой произведения в други произведения в обем, необходим за анализ, коментар или друг вид научно изследване; такова използване е допустимо само за научни и образователни цели при посочване на източника и името на автора, освен ако това е невъзможно.

Тук става дума за части от публикувани произведения или на неголям брой произведения. Ако решим да издадем албум с фотографии. Имаше един случай на един архитект, който искаше да направи албум с най-значимите архитектурни произведения на XX век. Но проблема е, че няма как да ги представи без да възпроизведе фотографиите. Той трябва да вземе разрешение от всеки един от фотографите, който е снимал съответната архитектурна сграда, защото те са произведения на изкуството. Те могат да бъдат свалени от интернет, но не могат да бъдат публикувани. И единственото спасение да не вземем всички, а да са част от фотографиите и да споменем изрично, че става дума за научни и образователни цели.

Използването като текуща информация в периодичния печат и другите средства за масово осведомяване на речи, отчети, проповеди и други или на части от тях, произнесени на публични събрания, **както и на пледоарии, произнесени в съдебни процеси**, при посочване на източника и името на автора, освен ако това е невъзможно.

Възпроизвеждането от средствата за масово осведомяване на вече разгласени статии по актуални икономически, политически или религиозни теми, в случай че такова използване не е било изрично забранено, при посочване на източника и името на автора, освен ако това е невъзможно

Възпроизвеждането по фотографски, кинематографичен или аналогичен на тях начин, както и чрез звукозаписване или видеозаписване на произведения, свързани с актуално събитие, за да бъдат тези произведения използвани от средствата за масово осведомяване в ограничен обем, оправдан от целите на информацията, при посочване на източника и името на автора, освен ако това е невъзможно

Без този текст би било невъзможно да отразим едно публично събитие, тъй като ние ще отразим откриването на една изложба. При откриването на изложба няма как по безжичен път да не излъчим част от картините. Това е форма на използване на произведението.  

Общо за 15 точки. Няма да се спираме на всички. Но трябва да обърнем внимание на това каква е формата и какъв е обекта. Защото обикновено самото използване е ограничено от гледна точка на формата и какъв е обекта.
1. ### Свободното използване на произведенията със заплащане на компенсационно възнаграждение чл. 25 от ЗАПСП
Чл. 25, ал. 1: "Без съгласието на носителя на авторското право, но при заплащане на справедливо компенсационно възнаграждение е допустимо:

__Възпроизвеждането *(единствено и само възпроизвеждането)*__* с нетърговска цел на __отпечатани__ произведения, с изключение на нотни материали, върху хартия или друг подобен носител чрез репрографиране или друг способ, осигуряващ подобен резултат.

Значи без съгласието, но при заплащане на възнаграждение е възможно възпроизвеждането за нетърговска цел на печатани произведения. Това означава, че когато направим копие на учебника в библиотеката ние няма да нарушим авторско право. 

"2. **възпроизвеждането** на произведения, независимо върху какъв носител, от **физическо лице** за негово лично използване, при условие че не се извършва с търговска цел."

Тук хипотезата е много широка - възпроизвеждане стига да е от физическо лице за негова лична цел. Този текст е ключов, защото ни дава възможност все още да свалим всяко едно съдържание от интернет без да нарушим правата на авторите. Този текст е много спорен сред продуцентите. Той го няма почти в никоя европейска държава. Този текст все още дава възможност в РБ да имаме свободен достъп и да го възпроизведем дадено произведение стига то да е за лично ползване и да е с нетърговска цел. Но този текст няма да издържи много дълго време.

Чл. 26 урежда механизма на това компенсационно възнаграждение. Той е много странен и в същото време интересен и работещ. Всеки производител или носител на какъвто и да било магнитен носител е длъжен да отчислява определена такса към Организацията по колективно управление на права. Когато ние си купим телефон, флашка, таблет и т.н. в него в калкулирана малка сума, която е заделена за организацията. В този смисъл се предполага, че когато притежаваме това устройство ние вече сме заплатили компенсационното възнаграждение на автора.
1. ### Договори с произведения. (Използване на произведенията.) Принципи. Общи правила. Изключването на общите правила от специални разпоредби за отделни договори. 
В литературата се използват успоредно 2 термина - "договор за използване на произведения", вторият е "авторски договори"(АД). Терминът авторски договор е доктриненрен, докато терминът "договор за използване на произведения" е легален. Договор за използване на произведения са сделки с интелектуална собственост и като такива са от категорията на абсолютните търговски сделки. Следователно по отношение на тях ще са изцяло приложими общата част на облигационното право, на търговските сделки, специалните разпоредби за търговските сделки и чак накрая специалните разпоредби в ЗАПСП. 

Лицензионният договор и договор за използване на произведения си приличат по предмета - и в двата случая става дума за отстъпване на изключително или неизключително право да се използва един обект на интелектуалната собственост. Чл. 596 ТЗ изрично регламентира лицензионният договор като договор с обект единствено и само обекти на индустриалната собственост - изобретения, полезни модели, марка, топология на интегрални схеми и ноу-хау. Има някаква логика договорите с произведения поради изключителната еквивалентност на предмета на договора и това, че обектът на договора е част от интелектуалната собственост, да бъдат подведени под едни общи разпоредби, но към момента от гледна точка на обективното право това не е така. В практиката обаче често се среща термина лицензионният договор за отстъпване на авторски права, практически няма да срещнем тромавото наименование "договор за използване на произведения" (него можем да намерим само в немското право заради същината на монистичната теория). 

Важно - Затова ще срещаме license agreement и ако трябва да го подведем към нашето обективно право, трябва да се насочим не към ЛИЦЕНЗИОННИЯТ ДОГОВОР, уреден в търговския закон или специалните закони за индустриалната собственост, а към чл. 36 и сл. ЗАПСП. 

Договор за използване на произведения е легално дефиниран в чл. 36 ЗАПСП и според нормата на този текст "с договора за използване на произведението авторът отстъпва на ползвател изключителното или неизключителното право да използва създаденото от него произведение при определени условия и срещу възнаграждение". Договор за използване на произведения имат родови характеристики и те се отнасят до:

1. качеството на страните;
1. обекта, с който са свързани правата;
1. предмета на договора;
1. съдържанието на отстъпените или предоставени права.

По отношение на качеството на страните договор за използване на произведения се характеризира с особено качество на страните. Едната страна е автор или носител на авторски права. Този носител на авторски права може да бъде както първичен, така и вторичен носител. Тази страна може да бъде и носител на сродно на авторско право. До 4-те обекта и субекти на сродните на авторски права и уредбата им в закона, ще видим, че по силата на препращащи норми по отношение на всички обекти и субекти на сродни на авторските права е приложима чл. 36 и 37 по аналогия. Следователно регламентацията на чл. 36 и 37 ще се отнася и за договор, сключен между артист изпълнител и ползвател, между продуцент на филм и ползвател, между продуцент на звукозапис и ползвател, между радио- и телевизионна организация и ползвател. 

По-особена е втората страна. Първата страна е ясна - нейната специфика е от това, че трябва да бъде автор или носител на авторски права или сродно на авторско право. Втората страна е "ползвател" и това е легалната формулировка на чл. 36. Легалната дефиниция на това какво е ползвател по смисъла на закона е в §2, т. 6 ДР ЗАПСП - "ползватели на произведения" са физическите и юридическите лица, като издателства, театри, организатори на концерти, радио- и телевизионни организации, предприятия, които осъществяват обществени електронни съобщителни услуги чрез електронна съобщителна мрежа за разпространение на български или чуждестранни радио- или телевизионни програми, заведения за обществено хранене и забава, продуценти на звукозаписи, филмови продуценти, доставчици на съдържание в Интернет и други, които довеждат произведението до знанието на читателите, зрителите и слушателите пряко или чрез други лица - разпространители. Следователно "ползвател" като страна по договор за използване на произведения е лице (ФЛ или ЮЛ), което довежда под някаква форма произведението до знанието на крайните потребители. Ние не сме ползватели, а потребители. Договорът е между авторът или носителят на права и ползвателя. Например в тази легална дефиниция на ползвател са включени радио- или телевизионните организации Защо те са ползватели? Защото за да излъчат едно аудиовизуално произведение и да го включат в своята програма или едно литературно произведение и т.н., те трябва да сключат договор със съответните правоносители - авторът на произведението. Веднъж обаче излъчена телевизионната програма тя представлява на самостоятелен обект на сродно на авторското право. И тогава от телевизионната организация иска да отстъпи на платформения оператор правото да препредаде телевизионната програма, то тогава тя ще се окаже в ролята на активната страна по договора. Тя ще бъде носителят на правата. Този текст определя и продуцента като ползвател, защото авторите на аудиовизуалното произведение отстъпват на продуцентите изключителното право да използват аудиовизуалното произведение. Веднъж създадено аудиовизуалното произведение продуцентът има сродно на авторско право върху неговия запис, върху оригинала на записа. Тогава ако той трябва да отстъпи правото на една телевизионна организация да включи в програмата си аудиовизуалното произведение, той ще се окаже активната страна на договора, защото ще са му отстъпени правата от авторите, които той ще преотстъпи по отношение на аудиовизуалното произведение и в същото време ще отстъпи правата върху самия запис на телевизионната организация. 

Винаги едната страна е носител на права и отстъпва на другата страна правото да използва съответния обект под една или друга форма. Заведението за обществено хранене е ползвател, тъй като озвучава ресторанта, значи има договор между него и носителите на права или доставчиците на съдържание в интернет. 

Втората характеристика на тези договори е свързана с обекта, с който са свързани правата. Съгласно чл. 36 се отстъпват права за използване на произведение, законът използва термина "произведение" по смисъла на чл. 3 и има предвид произведение като обект на авторското право. По силата на препращащите норми този текст се прилага и за изпълнението на артиста изпълнител, за записа на аудиовизуалното произведение, за звукозаписа и за програмата на радио- или телевизионната програма. Следователно обекта на тези договори са произведенията или обектите на сродно на авторско право. 

Третата родова характеристика е свързана с предмета на договора, а именно отстъпване или предоставяне на изключителни или неизключителни права. Законът работи с няколко различни понятия, които трябва да бъдат изяснени. А именно това са понятията "разрешаване", "прехвърляне", "отстъпване" или "предоставяне" на права. Законът използва различна терминология, за да очертае статиката или динамиката на авторското право или на сродните на авторски права. Чл. 18, ал. 1 въвежда едно базово понятие "авторът има изключително право да разреши използването на произведението". При двата института на свободно използване на произведението с или без заплащане на компенсация на автора - чл. 24 и 25 - тези два института очертават възможното използване на произведението при виждането на термина без съгласието на автора. А чл. 35 ЗАПСП допуска използване на произведението само след предварителното съгласие на автора и в същото време чл. 36 въвежда понятието "отстъпва на ползвател" съответните права. Би следвало да приемем, че законът използва термина "разрешава" и без съгласието на автора като елемент от субективното и изключително право на автора. Този термин "разрешението на автора" е антипод на забраната му, възможността да забрани на всяко трето лице да използва произведението по съответния начин. Предварителното съгласие по смисъла на чл. 35, който урежда материята за договорите, е волеизявление, противоположно на волеизявлението на ползвател и е насочено към установяването на облигационна връзка, а именно договор за използване на произведения. Следователно за да може един договор да бъде квалифициран като договор за използване на произведения, той следва да има за предмет отстъпване на правото на ползване върху произведението. По своята правна същност това отстъпване е учредително правоприемство. То няма транслативен ефект, а учредява в полза на ползвателя в определена форма и начин, регламентирани в закона като запазена територия на автора, възможността да използва произведението.  

Последната родова характеристика е свързана със съдържанието на отстъпените и предоставени права, а именно правата за използване на произведението. За разлика от обектите на индустриална собственост, формите и начините за използването на произведението по чл. 18 ЗАПСП са много. Следователно с договор за отстъпване на право за използване на произведението винаги се индивидуализира и начина на използване на произведението. Теоретично е възможно, но практически го няма отстъпване изобщо на използване на едно произведение. Винаги се ограничава формата, в която това се извършва. Когато авторът на литературно произведение отстъпва на издателя правото да възпроизведе и разпространи произведението и до там; когато продуцента на едно аудиовизуално произведение отстъпва на една радио- или телевизионна организация, той отстъпва правото да излъчи по безжичен път и по кабел. Така че съдържанието на отстъпеното право винаги е ограничено без значение дали е изключително или неизключително, но то винаги е ограничено до определена форма на използване на произведението. 

Характеристика на договор за използване на произведения:

**Неформален** - единственото изискване в чл. 36 е отстъпването на изключителното право да се извършва изрично писмено, като по правило договорът не  формален, т.е. не се изисква писмена форма като форма за действителност, за разлика от лицензионният договор, при който има изискване за писмена форма за действителност. 

**Възмезден** - чл. 36, ал. 1 изрично предвижда, че тези права се отстъпват срещу възнаграждение. Начинът на определяне на възнаграждението може да бъде определен като част от приходите, получени от използване на произведението и като еднократна сума или по друг начин. Възнаграждението се договаря за всеки начин на използване на произведението. Когато възнаграждението е определено като еднократна сума и се окаже несъразмерно с приходите, получени от използване на произведението, авторът може да поиска увеличаване на възнаграждението и ако не се постигне съгласие с ползвателя, спорът се решава от съда по справедливост.  Законът въвежда интересна хипотеза - ако възнаграждението е определено като еднократна сума и се окаже несъразмерно. Всяка  друга уговорка, която би могла разбие еднократната сума като периодичност на плащанията няма да доведе до приложимостта на тази хипотеза. 

**Срочен** - съгласно чл. 36, ал. 5 - ако в договора не е уговорен срок, смята се, че правото да се използва произведението е отстъпено за 3 години, а за произведения на архитектурата - за 5 години. Това е диспозитивната норма на закона - ако не е уговорено друго, се счита че договорът е за 3 г. По-приложимата обаче норма е императивната норма на чл. 37, ал. 1, изр. 1 "договорът за използване на произведение може да се сключи за срок до 10 години". Договорът, който е сключен за по-дълъг срок, има сила за 10 г. Това ограничение не се прилага спрямо договорите за произведения на архитектурата. Този текст не кореспондира с доктринерното разбиране за непрехвърлимостта на авторското право, тъй като той ограничава отстъпването на правото на ползване, което е единствената форма на гражданския оборот на авторското право, до 10 г., а предвид на продължителността на Авторското право 70 г. след смъртта на автора. 

Очевидно е, че това е един неадекватен срок. Той може и да има своето разумно обяснение в чистия си вид, когато се отстъпват права върху произведение от автора по отношение на ползвате. Този срок обаче е неприложим практически или може да създаде огромно вътрешно напрежение тогава, когато се комбинират различни обекти на авторското право или обекти на сродно на авторско право. Например авторите на аудиовизуалното произведение отстъпват по силата на една презумпция на закона на продуцента изключителното право на автора да използва аудиовизуалното произведение. Ако приложим тази норма на чл. 37, следва, че на 10-та година той няма да може да използва вече това аудиовизуално произведение, ако не поднови договора с режисьора, сценариста или оператора. Проблемът е, че в момента, в който бъде създадено аудиовизуалното произведение и е обективирано и фиксирано, продуцентът получава на свое собствено основание първични права върху обект на сродно на  авторско право - това е записът. Ако на 11-та година той реши да упражнява правата си по отношение на обекта на сродно на авторско право - записа например - той няма как да го направи, без да упражнява и правата върху самото аудиовизуално произведение, защото излъчването на записа ще представлява и излъчване на студиовизуалното произведение. Правата обаче на продуцента траят 50 г. от създаване на аудиовизаулното произведение. Следователно излиза, че в остатъка между 10-те и 40-те години, ако договорът не бъде подновен с режисьора, сценариста, оператора, той не би могъл да упражнява правата въхру собствения обект на сродно на авторско право - записа на аудиовизуалното произведение. Аналогичен е случая с продуцента на звукозапис - композиторът, авторът на текста и артистът изпълнител трябва да са отстъпили на продуцента на звукозапис да използва музикалното-драматичното произведение. Той обаче придобива собствени права върху звукозаписа като обект на сродно на авторското право, но той също е неизползваем, без да се използва и самото музикално произведение. Сходен е случаят с артиста изпълнител, ако той е отстъпил на продуцента на филма или на звукозаписа правото на неговото изпълнение и ако приемем, че това отстъпване е ограничено за 10 г., то след 10-та г. продуцентът също няма да може да използва своя обект на сродно на авторско право. Този текст води до много дисхармонии. Изходите са 2 :

1. или да приемем, че авторското право в имуществената му компонента е прехвърлимо и тогава текстът не би създавал проблеми
1. или да приемем хипотеза, която дискутирахме, когато говорихме за произведения създадени при договори за поръчка по чл. 41 ЗАПСП - където има една ниша, която казва, че ако в договорът не е уговорено друго, правата възникват за автора. И ако приемем, че при тези договори авторското право може да възникне за поръчващия или поне оная му част, в която е прехвърлимо и отчуждимо, то тогава тази колизия с чл. 37 би могла да бъде решена. 

Най-последователния начин, без да се правят резки решения, е този текст да отпадне като императивна норма, защото тя е императивна норма и ограничава срока на договора до 10 г., но това  само при положение, че има друг уговорен срок и той е над 10 г. Диспозитивната норма на чл. 36 казва, че ако срок не е уговорен, счита се, че правото е отстъпено за 10 г. 

Договорите са **териториално ограничени**. Ако в договора не е уговорена територия, в която ползвателят има право да използва произведението, смята се, че това е територията на страната, чийто гражданин е ползвателят или където се намира седалището му, ако той е ЮЛ. Следователно териториалният обхват на договора не е под действието на ЗАПСП, не е както в ЛИЦЕНЗИОННИЯТ ДОГОВОР (за територията на страната), а счита се, че е отстъпен по гражданството на ползвателя или седалището, ако той е ЮЛ.

Договорът е **комутативен**, **консенсуален**. **Има особености, свързани с действителността на договора.** Според чл. 37, ал. 1 "нищожен е договорът, с който авторът отстъпва правото да се използват всички произведения, които той би създал, докато е жив". Няма обаче отграничение договорът да бъде за бъдещи произведения. Особено характерно това е при издателски произведения. Той може да има за предмет и бъдещи произведения, които авторът ще създаде. 

**Има особености св свързани с развалянето на договора**. Съгласно чл. 39 "ако в договора, с който се отстъпва изключително право, не е уговорен срок, в който ползвателят е длъжен да започне използването на произведението, авторът може да развали договора, ако използването не е започнало в 2-годишен срок от сключването му или от деня на предаването на произведението, когато това е станало след сключването на договора". Преотстъпване на неизключително право - този институт е безсмислен, няма нужда от разваляне, тъй като авторът може да сключи безкраен брой други договори, с които да преотстъпи неизключителното право със същия предмет и същия начин на използване. 

Както и при лицензионният договор, основната класификация на договор за използване на произведения се делят на изключителни и неизключителни. При изключителните чл. 36, ал. 2 казва, че "когато на ползвател се отстъпи изключителното право за използване на произведение, авторът не може сам да го използва по начина, за срока и на територията, уговорени в договора, нито да отстъпва това право на трети лица". Отстъпването на изключителното право се извършва изрично и писмено. Ако липсва такава уговорка, се счита, че е отстъпено неизключителното право за използване на произведението. Авторът не може сам да го използва или отстъпва използването на произведението по начина, срока и територията. Под "начин" се има предвид някоя от формите на използване на произведението. Мога да отстъпя изключителното право на издател да издаде моя роман и на продуцент да преработи литературния роман в аудиовизуално произведение. Издателят ще може да възпроизведе и разпространи, докато продуцентът ще може да преработи и излъчи по безжичен път, правото публично да покаже и т.н. 

При неизключителните договори - когато отстъпи на ползвател неизключително право за използване на произведение, авторът може сам да го използва, както и да отстъпва неизключителното право върху същото произведение на трети лица. Отстъпването на изключително право е характерно при издателските договори, както и договорите между авторите на аудиовизуалните произведения и филмовия продуцент. Неизключителното право обикновено се отстъпва при договори за публично представяне, публично изпълнение, излъчване по безжичен път, по кабел, осигуряване на достъп. 

Тези правила на договор за използване на произведения в голямата си част се прилагат и по отношението на правата, сродни на авторското право. Не е възможно при един съвременен информационен оборот да се сключват договори между автора и различни ползватели особено за такива форми на използване на произведението, каквито са излъчването по безжичен път, по кабел, осигуряването на достъп, интернет, мрежа и т.н. Няма как една радиостанция преди да излъчи едно музикално произведение да се свърже с автора, да получи съгласие, да сключат договор, след което да излъчи произведението. При 24-часова програма някак си този оборот е невъзможен. Поради това, основният граждански оборот на произведения и на обекти на сродни на авторски права чрез договор за използване на произведения се реализира между организациите за колективно управление на права и различните организации на ползвателите или директно с крайните самостоятелни ползватели, ако няма такива организации. Утвърждават се тарифи за ползването на определени обекти или на произведения и тогава договорът се сключва между организацията за колективно управление на права и ползвателя съобразно тези тарифи. 

Например Профон е организация на музикалните издатели, продуценти и на артистите изпълнители на звукозаписи. Договорът се сключва между Профон и BTV. Той е на твърда тарифа - около 250 хил. лв. е годишната такса, която  трябва да плаща телевизията на организацията за колективно управление на права само за този вид обекти. Тя отделно плаща Музикаутор за композиторите и авторите и текстовете на песните.  Отделно плаща на артист изпълнители, извън музикалните изпълнители и т.н. Авторскоправният договор се сключва между организацията за колективно управление на права, която е упълномощена от правоносителите да упражнява техните права и да сключва авторския договор и съответния ползвател. Всъщност ползвателят дава един каталог на своя репертоар. Тя обикновено е представител и на чуждестранни организации за колективно управление на права, така че покрива целия възможен спектър на излъчения репертоар. И когато ползвателят в случая радио- и телевизионната организация използва конкретния репертоар, тя дължи възнаграждение, което е по твърда тарифа, която се определя от организацията за колективно управление на права и по този начин се регулират отношенията. Но независимо че става дума между такива големи структури предмет на договора е този, че това е договор, по силата на който се отстъпва неизключителното право примерно за излъчване по безжичен път и по кабел на музикално произведение от репертоара на Профон или съответно на Музикаутор. Текстовете на договора, структурата на договора изцяло лежи на тези норми, от които голямата част са диспозитивни, с изключение на тази по чл. 37. Силната страна по договора е по-скоро организацията, а не ползвателя. 
1. ## **Защита на авторското право.**
**Наказателно-правна защита (най-интензивна)**. Съществуват няколко разпоредби в НК по този въпрос, обособени в раздел VІІ на глава 3 “Престъпления против интелектуалната собственост”:

Чл. 173 – плагиатство, нарушаване на личните права на автора чрез използване на неговото произведение от свое име. Ал. 1 е насочена към закрила на авторските права и гласи: който издава или използва под свое име или под псевдоним чуждо произведение на науката, литературата или изкуството или значителна част от такова произведение се наказва с лишаване от свобода до 10 години или с глоба до 10 000 лв., както и с обществено порицание, а ал. 2: със същото  наказание се наказва и онзи, който представи за регистрация или регистрира от свое или чуждо име изобретение, полезен модел или промишлен дизайн. Характерно е, че законодателят използва терминът “значителна част”, т.е. той дава защита само срещу използването на цялото или на значителни части. Това обаче не означава, че за използването на незначителна част не се санкционира от гражданското право. Според ВС “значителна част” е 50% от произведението, което е твърде нелогично разбиране.

Чл. 172 а – пиратството, неправомерна икономическа експлоатация на произведението. Дълги години подобна закрила не е съществувала. Подобни текстове са въведени във всички съвременни законодателства под влияние на международните актове. Проблематичното в този текст е различието между термините употребени в НК и съществуващите в ЗАПСП – в НК се говори за software, а не за програми за електронно-изчислителни машини, за видеозапис, а не за филми и т.н.

Поставя се въпросът защо в НК не е предвиден състав противоположен на чл. 173  - имитация, представяне на авторско произведение под чуждо име. 

**Административни санкции (административно-наказателно производство).**

Относно защитата на конкуренцията – тя по принцип се регулира от някаква администрация, доколкото има органът КЗК и производството за нелоялна конкуренция се извършва пред нея. Санкциите са административни, доколкото КЗК налага глоби на физическите лица и имуществени санкции на юридическите. 

Във всеки закон има многобройни административно-наказателни състави – най-малко са обаче при патентите. При патентите има една разпоредба, която по-скоро е свързана с националната сигурност – чл. 84: Лице, което публикува същността на секретна заявка по чл. 24, извърши заявяване в чужбина при неспазване изискванията на чл. 25, отстъпи лицензия или извърши действия в нарушение на чл. 31, ал. 5, се наказва с глоба от 100 000 до 1 000 000 лева. Според Е. Марков тази разпоредба е остатък от времето, когато само държавата е могла да патентова в чужбина. 

Административните санкции са най-вече в областта на Авторското право и са представени разнообразно в чл. 97. Особеното за тези нарушения е, че те се установяват от органи на Министерството на културата, отдел Авторско право, които съставят акт при констатиране на нарушение. Актът на практика не е санкция, а доказателство за нарушението, а и обвиняващ документ въз основа на който се издава наказателното постановление, което всъщност санкционира. Санкциите, които са предвидени в ЗАПСП са доста особени и Е. Марков задава въпроса какво представлява санкцията запечатване на мястото, в което се извършват нарушенията. Наказателните постановления се издават от министъра на културата или овластено от него лице и се обжалват по реда на ЗВАС.

Съществува Постановление 87/96 г. за контрола върху използването на обектите на авторското право и сродните му права, лицензиране на  производителите на компактдискове и производителите на матрици за производство на компактдискове. В момента се готви отмяна на това постановление във връзка с отпадането на лицензионните режими. Става дума основно за лицензиране на производството на компактдискове и регистрация на договорите за ползване на авторски и сродни права, която се санкционира с глоби. Въпросът е, договорите за ползване на авторски и сродни права с валидни и без регистрация и нерегистрацията не води до тяхната недействителност. Регистрацията има контролно значение, но не е конститутивна по отношение на договорите и правата от тях. В САЩ е съществувал регистрационен режим за авторските права, който сега е отпаднал, но съответното ведомство още функционира и може да се направи регистрация.

ЗАПСП предвижда няколко особени иска за гражданскоправна защита на авторско право. Уредбата наподобява тази за гражданскоправната защита на марките. 

Чл. 94 ЗАПСП – първият иск. Ищец по този иск е носителят на правото. Това може да е авторът, но може и да е лице, което по силата на закона се явява носител на такова право. Вторият възможен е носител на правото на ползване – на авторските права, за права сродни на авторските. Законът предвижда и две категории особени ищци. Те имат самостоятелна легитимация за иска по чл. 94 – организации за колективно управление на права и професионални защитни организации на правоносителите. На вторите легална дефиниция дава т. 17 от параграф втори. Този иск е класически деликтен иск. Отговорността произтича от непозволено увреждане с особено разписан състав. Естествено е, че основното задължение е за поправяне на виновно причинените вини, и както по ЗЗД, презумпцията за вина е налице. Субсидиарно се прилага ЗЗД. ЗАПСП обаче въвежда гражданска отговорност и за ЮЛ. Предпоставките за предявяване на иска – нарушаване на авторско право, вина, вреда, причинно следствена връзка между нарушението и вредата. Формите на нарушението могат да са най-разнообразни. Особено стои въпросът с доказването на вредата. При гражданския деликт най-трудно се доказва размерът на вредата. Обезщетението се определя от съда, като при определянето се взимат предвид всички обстоятелства, пропуснати ползи, претърпени загуби, както и приходите на извършителя от деянието. Чл. 94 а. Възможност за ищеца, която го освобождава от необходимостта да доказва размера на вредата. И при чл. 94, и чл. 94 а, съдът при определяне на обезщетението разбира се държи сметка за вредите, които са пряка и непосредствена последица от нарушението, но се въвеждат и елементи, които облекчават ищеца – чл. 94, ал. 3 – и приходите, реализирани от нарушителя, вследствие на нарушението. Приходът по принцип е несъотносим към вредата, която причинява той. Също така съдът може да определя справедливо обезщетение. Това по-скоро прилича на НП превенция, отколкото на ГП критерий за определяне на обезщетението. Ищецът трябва да избере дали да върви по реда на чл. 94, като докаже вредите, които са пряка и непосредствена последица, или директно да пристъпи към иска по чл. 94 а, който го освобождава от необходимостта да доказва размера на претърпяната вреда. Искът за обезщетение се погасява с общата давност от 5 години, срокът започва да тече от деня на нарушението. Когато е продължавано действие – от деня, в който нарушението се прекратява. 

Вторият основен граждански иск е в чл. 95, ал. 1, т. 1. Общият състав на чл. 95 предвижда произведения, обект на право, сродно на авторското право, или база данни, да се използват в нарушение на закона. И се предвиждат няколко специални иска. 

Първият е да бъде установен фактът на нарушението. Сравнително рядко се използва този иск самостоятелно. Обикновено се комбинира с някой от останалите искове. Тъй като това е установителен иск, ще видим, че при всеки един осъдителен, предпоставка за уважаването му е така или иначе установяване на факта на нарушението. Но това не пречи на процесуалната възможност на ищеца да претендира само това. Едно много сериозно нещо, което е знаменателят на исковете по чл. 95. Не е необходимо използването да е станало виновно. Достатъчно е да е било обективно и да е било налице по време на иска. Ответникът има възможност да обори оборимата презумпция за вина по другите искове, докато при иска по чл. 95 отговорността е обективна. Поради изключителния оборот на обекти, защитени с авторски права и особено сродни на авторските права, никога не можете да сте сигурни кога използвате нечии права. Хипотезите на чл. 95 заради това не предвиждат обезщетения, а други последици. По аргумент на по-силното основание ищецът може да предяви, както иска по чл. 95, така и по чл. 94. 

Вторият е иск за преустановяване на неправомерното използване. За уважаването на иска не е нужна вина. Ищецът трябва да докаже, че е носител на АП или сродно право върху обект и да докаже факта на нарушението. Този иск е осъдителен. Естествено този иск не се погасява по давност, може да се завежда до погасяване на авторското право или сродното право. Към момента на предявяване трябва да е налице неправомерното използване. 

Следващият – иск за изземване и унищожаване на неправомерно издадените екземпляри от произведението и т.н. И при този иск не е необходимо виновно извършване, не е необходимо и да са настъпили вреди. Следващият основен иск е искът за изземване от употреба на презаписващите, декодиращите устройства за извършване на нарушението. Следващият е за придобиване от ищеца на неправомерно издадените екземплярите. И последният – за телевизионна организация нещо. Всички тези искове могат да се предявяват в различни комбинации. Чл. 310, ал. 1, т. 3 ГПК – исковете за установяване и преустановяване на нарушения се разглеждат като бързи производства по реда на глава 25 ГПК. Това бързо производство е още едно улеснение за ищеца. Тези искове ги наричаме основни, защото са предвидени по ЗАПСП. 

Има още един, който е по ГПК, и това е установителен иск за права. Всеки автор, артисти-изпълнител и т.н. и всяко друго лице с правен интерес може да заведе иск за установяване на това кой е издател, телевизионна организация и т.н. Цели се да се провери кой е носител на авторство и сродни права. За да се заведе такъв иск трябва да се оспорва авторството върху създаденото произведение или върху обекта на сродното право. Ищецът може да предяви две неща – или че е автор или носител на сродното право, или че едно определено лице не е автор. Първият иск е положителен установителен, вторият – отрицателен установителен. Както и при уредбата на марките, законът осигурява сериозни права на ищеца по осигуряването на доказателствата. По искане на ищеца съдът може да задължи ответника или всяко трето лице легално определено в чл. 95, ал. 2 от закона, да представят информация относно производители, държатели на стоките или услугите, както и предполагаемите разпространители. По общия режим на ГПК трето лице може да е задължено да представи само документи, но не и информация от такова естество. Всички спорове по ЗАПСП са подсъдни на окръжните съдилища. Това е сериозна отлика от режима на индустриалната собственост, където всички спорове са изключително подсъдни на СГС. Докато исковете по нарушаване на авторски права са подсъдни на окръжните съдилища, апелативните съдилища и ВКС. Привременни мерки. Сходен с режима на марките. И тук заинтересованото лице може да поиска задържане на стоката, по инициатива на митническите органи. Големият проблем с нарушаването на авторски права обаче е проблемът с Мрежата.

TRIPS – дава възможност за активни мерки в **международен аспект** в защитата на интелектуалната собственост. Международната защита винаги е била сравнително слаба – в Бернската конвенция има само една защитна разпоредба (чл. 6), която е с твърде общ характер – ако някоя от страните по конвенцията не подържа определено ниво на закрила засегнатата страна може да приеме реципрочни мерки и да се обърне към Световната организация. Има две групи правила, които преминават от  TRIPS:

По отношение на гражданските искове правило от TRIPS, което преминава и в ЗАПСП е чл. 96а, който се занимава с обезпечителните мерки. За съжаление нашата уредба е по-груба от международната. В процеса съществуват два типа **обезпечения:** 

1. обезпечения на имущество
1. обезпечения на доказателства. 

По-същественото при интелектуалната собственост е обезпечението на доказателства, като процедурата в ГПК е неприложима за интелектуалната собственост. Тази разпоредби водят началото от един съдебен прецеден, при който съдът е видял, че ако доказателствата за пиратството не се “консервират” от тях нищо няма да остане. Недостатък на нашата уредба е, че обединява на едно място обезпечение на иска и обезпечение на доказателства. Подобни разпоредби на чл. 96а има и в закона за търговските марки и в закона за промишления дизайн, но не и в закона за патентите.

Митнически мерки (чл. 96а и сл.) – нарушенията на правата на интелектуална собственост се откриват при преминаване на границата на стоки, в които тези права са материализирани. **Митническите мерки** се състоят в **задържане на пратки и стоки.** Това задържане може да се осъществи **по молба на заинтересуваното** **лице**, с **представяне** на някакви **доказателства** и **служебно** от митническите органи (служебният контрол е пресилен с оглед  TRIPS). Задържането е **до 10 работни дни**, като за **задържането** се **уведомяват изпращача и получателя**, които заедно със заинтересованото лице могат да направят **оглед** на задържаната стока. Ако **задържането** е **неоснователно,**  **увредения**т има **иск** срещу **заинтересованото** **лице**, а **когато** задържането е **служебно** митническите органи **не дължат обезщетение** (може да се мисли за **обезщетение** по **ЗОДВПГ**). 

**Самопомощ**. Авторското право се основава на това, че всяко произведение се материализира на **материален носител**. Голямото развитие на глобалните мрежи (т. нар. информационни магистрали)  през последните години създаде **множество нови проблеми** пред защитата на интелектуалната собственост. Съвременната техника позволява всяко едно произведение да се превърне в бинарен код и след това отново да се върне в първоначалния си вид. По този начин се избягват множество иманентно съществуващи защити на авторските права. На времето, за да се разпространи една книга е било нужно да се разполага с печатарска преса и на практика пиратското разпространение на книги не е било много привлекателно освен в случаите когато е ставало дума за забранени книги (напр. преди Революцията във Франция). Създадените тогава правила за защита на авторските права се оказват напълно безполезни днес, когато на практика всеки може да има “печатарска преса”. **Това е едната от причините, че титулярите на права върху интелектуална собственост** трябва да **използват** и **самопомощ** при защита на своите произведения. 

**Другата** причина е, че **в интернет няма граници** и е много сложно да се докаже къде се осъществило нарушението и какво е приложимото право.

**Решението** на всички тези проблеми е **техническата или физическата защита на произведенията** (вид самопомощ), която се изразява **най-общо в това,** че достъпът до ползването или копирането на произведението се ограничава докато не се плати необходимата сума. Съществуват **много варианти** на такава защита – става дума за определени начини на **кодиране**, които  правят невъзможно ползването на определено произведение или влошават неговото качество, друга възможност е в един текст например да се допуснат съзнателно грешки така, че да може да се установи от къде е взет. Разбиването на тези кодове оскъпява продукта и целта е да се създадат, кодове чието разбиване би се явило икономически безсмислено (няма невъзможни за разбиване кодове). 

**Днес хитът** е **асиметричното криптиране**, което се основава на два различни ключа публичен и частен.  За **да е възможна самопомощта** са **необходими  3 условия**: 

1. да съществува **право**;
1. **да няма** възможност лицето, което търси **закрила** да се обърне към **държавните** органи; 
1. да **няма възможност** **държавните органи** да действат **достатъчно ефективно**. 

**Днес самопомощта** се **утвърждава** **легално** в **киберпространството.** Това обаче **понякога** води** до **проблема**, че се **защитават** и **обекти**, върху които **не** съществуват **авторски** права – напр. законите в интернет. 


