# **Наемни отношения. Договор за наем. Пренаемане, прекратяване на наемното отношение. Лизинг - понятие и видове.** 
## **Наемни отношения. Видове. Отграничения от договора за лизинг и договора за аренда.**
Наемните отношения са облигационни отношения, при които едната страна се задължава да предостави за временно ползване едно благо на друго лице срещу заплащане на цена. Това са двустранни и възмездни отношения, без вещноправно действие и обикновено са срочни. 

Общите правила за наема се отнасят за наема на вещи. Уредбата на договора за наем е в чл. 228 – 239. Тя е ориентирана най-вече към жилищния наем или към наема на движими вещи за потребителски нужди. Ползването на други блага се отстъпва с други договори: лицензионни, за обекти на авторски права и др. Специални правила има за лизинга, арендата и концесиите. Бидейки насочени към потребителския наем, правилата на ЗЗД, в много случаи не са съобразени с различни специфики на непотребителския наем – на наема на помещение, на производствени мощности и т.н, които неща ще бъдат използвани за една търговска дейност.

` `Наемът може да бъде подразделен на видове спрямо различни критерии. Според източника може да различим наем, породен от договор, от смесен ФС или от съдебно решение (по чл. 57 СК „…с което се предоставя ползването на семейното жилище по чл. 56, ал. 1, 2, 3 и 5, възниква наемно отношение“). Според обекта различаваме наем на жилище, на МПС, на земеделска земя, на съвкупности като предприятие, на публичен имот и др. От обекта може да зависи формата, в която трябва да се сключи договора, например писмена форма за отдаване под наем на преместваеми обекти и съоръжения, когато те са за търговска или друга обслужваща дейност (павилион) чл. 56-57 ЗУТ. Различаваме и чисто и смесено наемно отношение. Когато е смесено се прилагат правилата и за друг договор (за изработка, ако наемателят трябва да извърши и ремонт на наетия обект).     

Договора за лизинг. Договорът за лизинг също създава наемни отношения. С този договор се наема или иска временно ползване срещу заплащане на производствени мощности, различни от земята. Договора за лизинг е уреден в ТЗ (чл. 342-347). Самите правила за лизинг препращат към правилата за наема. 

Според ММ има два вида лизинг. Оперативен и финансов.  Оперативният е дефиниран в чл. 342: „С договора за лизинг лизингодателят се задължава да предостави за ползване вещ срещу възнаграждение” (≈ дефиницията и на наема). Финансовият е посочен в ал. 2: „С договора за финансов лизинг лизингодателят се задължава да придобие вещ от трето лице при условия, определени от лизингополучателя, и да му я предостави за ползване срещу възнаграждение”. 

Разликата между тях се състои в следното: при оперативния лизинг, лизингодателят отдава под лизинг лизинговия предмет на лизингополучателя и между тях възниква отношение, подобно на наемното. За това, самия закон препраща към правилата за наема. При финансовия лизинг участват три търговеца – лизингодател, лизингополучател и производител на лизинговия обект. При сключване на договора за лизинг, лизингодателя няма лизинговия обект. Този лизингодател, по принцип е лизингова компания, която с това се занимава. По тази поръчка на лизингополучателя, лизингодателя отива и договаря с производителя на обекта и го купува от него, плаща го изцяло и го дава на лизинг на лизингополучателя. Оттук и характеристиката финансов лизинг. Всъщност излиза, че лизингодателя финансово кредитира лизингополучателя, плащайки предмета на производителя и отдавайки го под лизинг – да бъде използван и отчасти да се плащат лизинговите вноски.

В сравнение с наема по ЗЗД, лизингът се отличава по това, че е абсолютна търговска сделка по чл. 1 ТЗ. Друга особеност е срокът, особено на финансовия, обикновено съвпада със срока на амортизация на лизинговия обект или е близък до него, в резултат на което, ако в договора за лизинг е вписано, лизингополучателя може да придобие вещта по време на договора или след изтичането му, но това е въпрос на уговорка.

`   `Според Конов отграничението на наема от оперативния лизинг е по-скоро терминологично, а разграничението между договора за наем и финансовия лизинг идва от операцията, която се извършва при финансовия лизинг с участието на трите лица.

Договор за аренда. Дефиниция на договора за аренда е дадена в чл. 2 Закона за арендата в земеделието: „С договора за аренда арендодателят се задължава да предостави на арендатора за временно ползване обекта на договора, а арендаторът - да извърши определено арендно плащане”. Предмет на договора за аренда може да бъде както селскостопанска земя, така и стопанство, което е уредено като движими и недвижими вещи, свързани със селскостопанска дейност.

Първоначално, аренда се е наричал наемът на непотребителски неща. Този вид аренда е бил уреден в много подзаконови НА. Доктринерна разлика между договора за аренда и договора за наем, обаче трудно може да се намери, защото, макар договора за наем да няма вещно действие по отношение на вещта, той в някои случаи има вещно действие с оглед придобиването на плодовете.

За разлика от договора за наем, договора за аренда е формален – той се сключва в писмена форма с нотариална заверка на подписа и подлежи на вписване при съдията по вписванията и се регистрира в съответната поземлена комисия.  Минималния срок на договора за аренда е 4г, но той не е ограничен в максимален срок. В известна степен, може да се каже, че договора за аренда е до някъде intoito personae, не само защото, както при договора за наем, обекта не може да се преарендова без съгласието на арендатора, но  и съгласно едно правило, арендатора може да прекрати договора от следващата година, ако изпадне в крайна нетрудоспособност.  Със смъртта на арендатора се прекратява договора. Разликата, de lege lata, би могла формално да се изрази по следния начин: договора за аренда е този договор за наем, който се урежда в ЗАЗ в земеделието. Той е специален вид наем.

Договор за концесия - Чл. 2, ал. 1  ЗКонц „Концесията е право на експлоатация върху обект и/или на услуга от обществен интерес, предоставено от концедент на търговец - концесионер, срещу задължението на концесионера да изгради и да управлява и поддържа обекта на концесията или да управлява услугата на свой риск“. Това е административен договор с неравнопоставени страни, страните са концедент и концесионер, договорът е формален (писмена форма), дългосрочен до 35 г., плаща се на концедента, но и концесионерът има възнаграждение.  	

Наемът може да бъде разграничен и от други договори за отстъпване на ползване по ЗЗД:

Заем за послужване – това е реален договор, едностранен и безвъзмезден, с оглед личността на заемателя, няма максимален срок, прекратява се с различни способи и отговорността е различна;

Заем аз потребление – само потребими вещи и се прехвърля собствеността над тях, реален, едностранен, безвъзмезден;

Договор за дружество – съдружникът, предоставил за ползване вещ, не получава цена за ползването й, а една сума, определена от печалбата, срокът е докато трае дружеството; 

Трудов договор – предмет е работната сила, произлиза от наема на работа;  
## **Наем на вещи. Сключване. Задължения на страните.**
Легална дефиниция на договора за наем съдържа чл. 228: „С договора за наем наемодателят се задължава да предостави на наемателя една вещ за временно ползуване, а наемателят - да му плати определена цена”. Характеристика на договора за наем.

Двустранен. Възмезден (по дефиниция). Консенсуален, което значи неформален. Но има хипотези, в които се сключва в някаква форма, като при дългосрочен наем на недвижим имот, с оглед възможността да се противопостави това наемно отношение на последващия приобретател на недвижим имот. Изискванията за форма на доказване и противопоставимост са в чл. 237 „При прехвърляне на недвижим имот договорът за наем остава в сила спрямо приобретателя, ако е бил вписан в имотния регистър. Договорът за наем,сключен преди прехвърлянето на имота, ако има достоверна дата, е задължителен за приобретателя до предвидения в него срок, но не за повече от една година от прехвърлянето. Ако няма достоверна дата и наемателят е във владение на имота, договорът е задължителен за приобретателя като договор за наем без определен срок.“

Комутативен и има само облигационно действие. Наемателят има претенция единствено срещу наемодателя. Преобладаващото мнение е, че не е с оглед на личността на наемателя, но правилото е диспозитивно. Има възможност за наследимост на наема. Наемът е сделка на управление и няма вещноправно действие. Наемателят разполага само с посесорна защита по чл. 76 ЗС. Той не е владелец, той е държател за наемодателя. 

Предмет на договора е ползването на вещта. Вещта може да е движима или недвижима, включително родово определена (договорът се сключва с постигането на съгласие, а предаването на вещта е въпрос на изпълнението; би могъл да бъде сключен и върху родово определени вещи). Нормално е тази вещ да не е потребима, но може да се наемат и потребими вещи в екзотичната хипотеза, когато те трябват за нещо друго.

Наемодателят не е необходимо да бъде собственик на вещта. Както може да се продава чужда вещ, така още повече може да се наема чужда вещ, от което не страда действителността на договора. Друг е въпроса дали той ще може да бъде изпълнен. Не може да се отдават под наем вещи, чиито режим на ползване е ограничен – оръжие. Публична собственост се дава под наем по изключение. 

Сключване на договора. Страните са наемодател и наемател. Наемодателят може и да не е собственик, може да е владелец. Не може обаче да е заемател. Ако няма право да се разпорежда, наемът може да е до 3г. Ако е съпруг и се разпорежда с обща вещ, се прилагат правилата на чл. 24 СК. Наемателят може да е съсобственик, но не и собственик или ползвател. При жилищния наем договорът има сила и за съпруга и децата на наемателя.

Договорът за наем може да е срочен или безсрочен - чл. 229. Безсрочният договор за наем е този, по който не е уговорен срок на ползването и може да бъде прекратен с предизвестие от която и да е от страните. Срочният договор за наем не може да бъде прекратяван с предизвестие от страните. Той дава сигурността, че наемателя ще ползва имота през уговорения срок, а дава и обратната сигурност на наемодателя – че ще получава наема през този срок. Максималният срок е 10 г., не може да бъде сключен за повече, освен ако е търговска сделка. За лица, които могат само да управляват имота – до 3г. „Ако договорът бъде сключен за по-дълъг срок, той има сила за десет, съответно за три години“.

Спорен е обаче въпросът кои лица „могат да вършат само действия по обикновено управление“. Това изискване не отразява връзката между наемодателя и имота и за това не можем да кажем, че само собственика може да сключва договор за наем за 10г. Ограничението се отнася за случаите, когато договора за наем се сключва чрез представител, които има ограничена власт, било със закон, било от волята на упълномощителя, както и за хипотезите, когато самия собственик не може да се разпорежда свободно с вещта си. Това са всички представители, лишени от разпоредителна власт (представителя на отсъстващ, наследника във връзка с обявеното продължително отсъствие, управители, назначени на открито наследство и т.н). Както и непълнолетен, който сключва сделки на разпореждане само с разрешение на РС. Представителите на непълнолетния също не могат да сключват договор за наем за повече от 3 г., без разрешението на РС. Чл. 130 СК „(3) Извършването на действия на разпореждане с недвижими имоти, с движими вещи чрез формална сделка и с влогове, както и с ценни книги, принадлежащи на детето, се допуска с разрешение на районния съд по настоящия му адрес, ако разпореждането не противоречи на интереса на детето.“

В тази категория обаче, не се включват т.нар. органни представители на ЮЛ. Управителите, представителите на ЮЛ не са ограничени относно сделките с разпореждане. Когато търсим лица с управителна власт, трябва да видим до какво се отнасят ограниченията на представителната им власт – дали до разпореждане въобще или до отчуждаване на недвижими имоти, респ. обременяването им с вещни права и т.н. и ако са ограничени за отчуждаване, не бихме могли да кажем (според Конов), че те не биха могли да сключат договор за наем за повече от три години.

С оглед уговарянето на срока, обикновено в срочните договори изрично да се казва, че договора може да бъде прекратен с предизвестие. Но текста на чл. 238 гласи „Ако договорът за наем е без определен срок, всяка от страните може да се откаже от него, като предизвести другата един месец по-рано. Но ако наемът е уговорен на ден - достатъчно е предупреждение от един ден”. Прекратяването на договора по чл.238 е възможно само при безсрочен договор. Ако се впише, че отдаваме един имот под наем за 5г, но всяка от страните може да го прекрати с предизвестие, всъщност се смесват две несмесяеми неща. Смисъла на срочния договор е точно да изключи възможността за неговото предсрочно прекратяване чрез предизвестие. За да се избегне това, ако трябва да има възможност за прекратяване на договора преди срока, не трябва да се преписват правилата на чл.238. Би бил валиден като срочен един договор за наем, в който е сключена клауза, че в първата една година, наемателя би могъл да се откаже от договора с предизвестие, в който случай дължи някакво обезщетение и обратно. Наемът по чл. 57 СК, който може да трае до пълнолетието на децата.

Задължения на наемодателя:

Да предаде веща, т.е. фактическата власт над нея. Това задължение не възниква, ако вещта вече е у наемателя на друго основание.  Относно предаването по ЗЗД има редица диспозитивни правила. Чл. 230 „Ако не е уговорено друго, наемодателят е длъжен да предаде вещта в състояние, което отговаря на ползуването, за което е наета.“ Вещта трябва да е годна за ползването й по предназначение. Следователно наемодателят трябва а я пази в състоянието, в което е била при сключването на договора и ако трябва да я поправи. Ал. 2 „Ако вещта не е предадена в надлежно състояние, наемателят може да иска поправянето й или съразмерно намаление на наемната цена или да развали договора, както и да иска обезщетение във всички случаи“. По принцип наемодателят не отговаря за онези недостатъци на наетата вещ, които наемателят е знаел или при обикновено внимание е могъл да узнае – ал. 3 „Наемодателят не отговаря за недостатъците на наетата вещ, които наемателят е знаел или при обикновено внимание е могъл да узнае при сключването на договора, освен ако недостатъците са опасни за неговото здраве или за здравето на лицата от неговото домакинство.“ Изключението, което е замислено единствено за жилищния наем е „…освен ако недостатъците са опасни за неговото здраве или за здравето на лицата от неговото домакинство”.

Пример: наемате едно мазе, което по дефиниция е негодно за живеене, обаче вие го наемате за да се настаните. Виждате, че не е годно, но няма къде да живеете. Наемодателят, обаче казва: “сега ще сключим срочен договор за наем, най-малко за една година и ще предплатите за 6м.”. Тази разпоредба ви дава възможността вие, макар да сте премълчали недостатъците, понеже ще е опасно за вашето здраве, вие ще можете да развалите договора, поради несъответствието на вещта, макар да сте я премълчали. Защо? – За да се спасите от това да плащате наем още една година или даже да можете да поискате връщане отчасти на аванса.

Вещта се предава с принадлежностите й, заедно с необходимите документи и указания. Може да се състави опис при предаването й. При липсата му се прилага оборима презумпция за точно изпълнение. 

Ако вещта не бъде предадена – възражение за неизпълнен договор или разваляне. Обезщетение за  вредите. 

Да обезпечи спокойното ползване. Наемодателят трябва да се въздържа от действия, които биха пречили на наемателя. Може да извършва само необходимите поправки, всякакви други промени изискват съгласието на наемателя. Не може да дава вещта под наем на друго лице или да прехвърли собствеността без да запази правата на наемателя. Трябва да съдейства при защита на наемателя от трети лица, предявяващи права над вещта.

Трябва да поддържа вещта. Наемателят е длъжен да поддържа вещта във функционално състояние, което означава, че ще трябва да поеме основните поправки. Закона стига до този извод a contrario. Чл. 231, ал. 1 казва: „Дребните поправки, отнасящи се до повреди, които се дължат на обикновено употребление, като замърсяване на стени в помещенията, разяждане на кранове, на брави, запушване на комини и други такива, са за сметка на наемателя”. Това правило, както и правилото за разпределение на разноските следва да се разглежда като диспозитивно. Съотношението на поемането на разноските ще е различно при различните случаи на договор за наем. 

Поправките и подобренията, които наемателя е направил се уреждат от ал. 2 на чл. 231 „Поправките на всички други повреди, ако не са причинени виновно от наемателя, са за сметка на наемодателя. Ако наемодателят не извърши тия поправки, наемателят има правата по ал. 2 на предходния член, но той може да иска обезщетение само когато повредата се дължи на причина, за която наемодателят отговаря. Ако наемателят извърши сам поправката с грижата на добър стопанин, той може да прихване стойността й срещу наема”. Според ММ наемателя, при неизпълнение на задължението за поддържа на вещта, освен правото да извърши сам поправката срещу прихващане, може и да иска намаляване на наема, разваляне на договора, обезщетение за вредите.

Наемодателят няма обаче задължение да възстанови вещта, ако цялата или част от нея е унищожена. Възможни са и други задължения, стига те да са уговорени или да са със същото значение както и ползването на имота (наем на хладилно помещение вменява задължение за поддържане на температурата). Тези задължения са типични за смесените договори. 
### Задължения на наемателя
Да плаща наемната цена. Цената се определя свободно, трябва да е в пари, защото иначе е налице смесен договор с елемент на наем. Плащането е периодично, но в практиката често се уговаря и предплащане на цялата сума. Наемателят поема всички консумативни разноски – чл. 232, ал. 2 „Той е длъжен да плаща наемната цена и разходите, свързани с ползуването на вещта.“ Солидарно задължен е и съпругът на наемателя. При неизпълнение наемодателят може да иска разваляне на договора, да търси лихви за забава на плащането или да иска изпълнение. Искът за изпълнение се погасява с 3 годишна давност.    

Да пази вещта – чл. 232 „Наемателят е длъжен да си служи с вещта за определеното в договора ползуване, а при липса на такова - съгласно предназначението й“. Наемателят е длъжен да съобщава незабавно на наемодателя за повредите и посегателствата, извършени върху наетата вещ. Трябва да събира плодовете, които поначало принадлежат на наемодателя. На следващо място, да се съобразява с правилата на ЕС чл. 235. Да извършва дребните поправки за своя сметка. Наемателя отговаря за всички повреди, включително и тези, които не са направени лично от него.

Да върне вещта – чл. 233, ал. 1 „Наемателят е длъжен да върне вещта. Той дължи обезщетение за вредите, причинени през време на ползуването от вещта, освен ако докаже, че те се дължат на причина, за която той не отговаря. Той дължи обезщетение и за вредите, причинени от лица от неговото домакинство или от неговите пренаематели. До доказване на противното се предполага, че вещта е била приета в добро състояние“. Трябва да я върне в състоянието, в което я е получил със съответното изхабяване, заедно с плодовете и принадлежностите. При неизпълнение наемодателят може да иска изпълнение,  обезщетение ако вещта е повредена или унищожена. Ако са извършени подобрения без съгласието на наемодателя, той може да иска премахването им. Ако се запазят е спорно дали това е неоснователно обогатяване. Според Конов не, защото наемателят няма право да извършва такива действия, според ММ трябва да се съобразят и приспаднат.
## **Пренаемане. Прекратяване на наемните отношения.**
Пренаемане имаме когато един наемател преотдаде под наем наетия, от него, от наемодателя имот. В такъв случай наемателя придобива качеството пренаемодател, а неговия наемател наричаме пренаемател. Тази хипотеза съществува и при лизинговия договор.

Легалната уредба е дадена в чл. 234 „Ако не е уговорено противното, наемателят може да пренаеме части от наетата вещ без съгласието на наемодателя. Но и в този случай той не се освобождава от задълженията си по договора за наем.Относно ползуването от имота пренаемателят не може да има повече права от наемателя. Пренаемателят е задължен спрямо наемодателя само за наема, който той дължи при завеждане на иска, без да може да противопостави плащанията, които е направил преждевременно”. Допустимо е само частично пренаемане, т.е пускането на съквартирант. За всяко по-голямо пренаемане, т.е някой да ползва цялата вещ без вас, е необходимо съгласието на наемодателя. Това обаче е диспозитивно правило и може да се уговори и друго.	Съществуват някои забрани за пренаемане: студентски общежития не могат да се пренаемат, ако договорът за наем е нищожен, нищожно е и пренаемането. 

Отношения. Имаме три лица и два наемни договора, като едното от лицата (наемателя от първоначалния договор за наем) е и страна по втория договор за наем в качеството му на пренаемодател. 

Наемодател пренаемател. ОО-е не възниква и нямаме договор за наем. Наемодателят има за свой единствен длъжник наемателя, наемателят е отговорен и е длъжен да плаща наема, наемателят отговаря за всички повреди на имота, включително и тези, които са направени от пренаемателя. Пренаемателят може да упражни искът на наемателя по чл. 134 срещу наемодателя, както и искът по чл. 45. 

Наемател пренаемател. Второ наемно отношение с всички права и задължения на страните, но акцесорно спрямо главния наем. Пренаемателят не може да има повече права от наемателя. Цената може да е по-висока или по-ниска. Срокът може да е до 3 г., но не повече от главното наемно отношение. Ако се прекрати наема се прекратява и пренаемането. Чл. 234 урежда един специален пряк иск на наемателя срещу пренаемателя в ал. 3 „Пренаемателят е задължен спрямо наемодателя само за наема, който той дължи при завеждане на иска, без да може да противопостави плащанията, които е направил преждевременно”. От този текст научаваме, че пренаемателят е задължен пред наемодателя само за сумата, която дължи към момента на претенцията си, от което се предполага, че пренаемателя не може да противопостави на наемодателя предварително направените плащания на пренаемодателя.

Според Кожухаров, наемателя и пренаемателя отговарят солидарно пред наемодателя, защото наемателя има иск за цената по договора за наем срещу пренаемодателя, има и прекия иск срещу пренаемателя за неговото задължение.

`	`Според Конов  не  е солидарност. Закона не я посочва и от принципа, че солидарността не се предполага, а трябва да бъде уговорена изрично или в закона (а тя не е уредена в закона), аз съм склонен да не се съглася с Кожухаров.

Цесия на правата. Цесия ще ни помогне в случай, в който искаме да заместим един наемател с друг. За да стане е необходимо съгласието на наемодателя.  Пренаемане и цедиране без съгласие на наемодателя би могло да бъде действително, независимо от това дали е сключен правомерно или не. Както и цесията ще е действителна. Тук наемодателя ще може да направи възражение. Прехвърлянето (пренаемането) на наемните права без съгласие на наемодателя представлява неизпълнение на договора за наем, в резултат на което може да се стигне до разваляне на наемния договор, поради неизпълнение и оттам да отпадне и фактическата възможност да се изпълни договора за пренаемане.
### Прекратяване на наемни отношения
Основания за прекратяване на договора за наем. Някои от тях са общи за договорите въобще, но заедно с това има няколко характерни основания за прекратяване. Общи са: по съгласие на страните,  поради развалянето му при неизпълнение; при погиването на вещта изцяло или от части (чл.89 и чл.87); смърт на някоя от страните, ако е с оглед на личността; сливане. Специфични: 

С изтичане на срока, при срочен договор за наем – Чл. 236, ал. 1 „Ако след изтичане на наемния срок използуването на вещта продължи със знанието и без противопоставяне на наемодателя, договорът се счита продължен за неопределен срок.“ Това е т.нар. мълчаливо продължаване на договора. Неговата предпоставка е желанието на наемателя да ползва вещта, знанието и въпреки знанието, непротивопоставянето от страна на наемодателя.

Ал. 2 урежда обратната хипотеза „Ако наемателят продължи ползуването въпреки противопоставянето на наемодателя, той дължи обезщетение и трябва да изпълнява всички задължения, произтичащи от прекратения наемен договор.“ Противопоставянето е достатъчно да се изразява в заявление, че не се желае мълчаливото продължаване. Дължи се обезщетение, но заедно с това наемателят трябва да изпълнява всички задължения по прекратения договор за наем т.е. да плаща наемната цена. Практиката се е ориентирала към следното: дължи се обезщетение в размер на текущия пазарен наем.

Договора за наем, по принцип, се прекратява с изтичането на срока, което означава, че вещта трябва да бъде върната. Това е облигационно задължение и наемодателя има облигационен иск да му се върне вещта. С оглед връщането на имота има бързо производство по ГПК – чл. 310, ал. 1 и сл. „2. за опразване на наети и заети за послужване помещения“. Договора за наем, сключен с нотариална заверка на подписа, би бил, съгласно последното изменение на ГПК извънсъдебно изпълнително основание за предаването на вещта и за плащането на цената. Спорно е дали този, сключен в нотариална форма, договор за наем може да бъде извънсъдебно изпълнително основание за претенцията за връщане на имота, респ. на вещта. И това е така, защото претенцията за плащане на цената, респ. за предаването на имота, произтича пряко от договора. Задължението на наемателя да върне наетата вещ, произтича от прекратяването на договора, независимо на какво основание. А този факт, разваляне, е допълнителен и той няма как да бъде съобразен в договора с нотариална заверка на подписа. 

Предизвестие. То е уредено в чл. 238: „Ако договорът за наем е без определен срок, всяка от страните може да се откаже от него, като предизвести другата един месец по-рано. Но ако наемът е уговорен на ден - достатъчно е предупреждение от един ден”. 

Погасяването на правото на ползване по чл. 60 ЗС „Сключените от ползувателя договори за наем на полски имоти остават в сила до края на текущата стопанска година, ако правото на ползуване се прекрати преди това“. Отпада и договорът за наем.

Чл. 235 „Наемателят на помещение в етажна собственост е длъжен да изпълнява наредбите по реда и управлението на етажната собственост. В противен случай той може да бъде изваден от наетото помещение и по искане на управата на етажната собственост”. Според Конов наемателя е изваден, поради неспазване правилата на ЕС, но договора за наем си е в сила и ако този договор е срочен, ще бъдем в онова положение, в което наемателя може да настоява за плащане на цената в края на срока, въпреки че наемателя не ползва имота лично.

Прехвърляне на собствеността над имота. Тази хипотеза не води до прекратяване на наема. Налице е изключение от принципа, че договорът не действа за трето лице. Третото лице би встъпило по силата на закона като наемодател в отношението – Чл. 237, ал. 1 „При прехвърляне на недвижим имот договорът за наем остава в сила спрямо приобретателя, ако е бил вписан в имотния регистър.“ В зависимост от това как е сключен договора и дали е вписа, правата на наемателя се защитават различно. При вписан в ИР договор, наемът остава в сила за целия си срок. Но по чл. 2 „Договорът за наем,сключен преди прехвърлянето на имота, ако има достоверна дата, е задължителен за приобретателя до предвидения в него срок, но не за повече от една година от прехвърлянето“, следователно ако има достоверна дата, наемателят е защитен за рока, но не повече от една година. В останалите случаи – като при безсрочен договор, т.е. се прекратява с предизвестие на наемодателя или напускане на наемателя „ако няма достоверна дата и наемателят е във владение на имота, договорът е задължителен за приобретателя като договор за наем без определен срок“.

Във всички случаи обаче, ако наемателят бъде изгонен в резултат на прехвърляне, наемодателя ще отговаря за неизпълнение на своя договор. Защото прехвърляйки имота той всъщност влиза в неизпълнение на договора „Наемодателят дължи обезщетение на наемателя, ако последният бъде лишен от ползуването на наетия имот преди изтичане на наемния срок поради прехвърляне на имота.“

Ако наследодателя умре, наследника ще наследи и имота и задълженията по договора за наем като негов универсален правоприемник.
## **Договор за лизинг**
### Понятие и правен режим. Отграничение от договора за наем и продажбата на изплащане. Оперативен лизинг
Договорът за лизинг е създаден в англосаксонската правна система. Легално общо определение – в 342/1 ТЗ. Това е договор за временно предоставяне ползването на вещи със стопанско предназначение, срещу възнаграждение. Договорът е консенсуален, възмезден, двустранен, комутативен. По-специфично – договор с продължително изпълнение и обичайно е договор при общи условия.

Видове договор за лизинг. Първата класификация е в зависимост от икономическото предназначение на договора и неговата цел – оперативен лизинг и финансов лизинг. С оглед систематичното тълкуване на чл. 342, във връзка с чл. 347/1 ТЗ се говори за обект на лизинг. Следващата класификация е в зависимост от това какво е обект за договор за лизинг – 1) лизинг на вещ и 2) лизинг на търговско предприятие – 347/1 ТЗ (вж. Калайджиев – текста по-долу с малките букви).

Съгласно чл. 347, ал. 1 от Търговския закон (ТЗ) правилата за договора за лизинг на вещ се прилагат съответно за лизинга на търговско предприятие. От това правило може да се направи изводът, че законодателят урежда този договор, като извежда уредбата му чрез съответно прилагане на правилата на договор за лизинг на вещ. В литературата също се приема, че търговското предприятие може да се бъде предмет на договор за лизинг.

Възможността предприятие да бъде предмет на договор за лизинг следвала от принципа за свобода на договарянето. Тя можела да се изведе и по аргумент за по-силното основание (след като предприятието можело да се отчуждава, то можело да се отдава за ползване1). Дори и страните да приближали споразумението до договор за наем, правилата за наема можели да намерят приложение само по аналогия на закона, а не пряко, защото предмет на договора била не вещ, а предприятие.

Предмет на този договор било ползването на търговското предприятие като съвкупност от имуществени права, задължения и фактически отношения. Последиците от лизинга на предприятието били аналогични на тези от смяната на управлението на един бизнес за определено време, като печалбата се разпределяла по съответен начин между лизингополучателя и лизингодателя. Когато лизинингополучателят бил търговец, било възможно и обединение на предприятия за срока на договора. След прекратяването на договора предприятието не се връщало в състоянието, в което било получено, предвид динамичния характер на търговското предприятие.

Какво представлява лизингът на търговско предприятие? Въпреки липсата на нормативна дефиниция тезата, че лизингът на търговско предприятие е договор, с който търговецът предоставя управлението на предприятието си на друго лице, което да получава доходите срещу възнаграждение, може да бъде подкрепена.

За кой лизинг се отнася правилото на чл. 347, ал. 1 - за лизинга или за финансовия лизинг? Въпреки мълчанието на закона следва да се приеме, че законодателят няма предвид финансовия лизинг, тъй като между него и лизинга на предприятие едва ли може да се открие някакво подобие. Наистина някои от правилата на договора за лизинг могат да се прилагат съответно и за лизинга на търговско предприятие - например правилото на чл. 342, ал. 3, чл. 343, чл. 345, ал. 2, чл. 346. Това обаче не означава нито че между лизинга на вещ и лизинга на търговско предприятие има някакво сходство, нито че правилата за лизинга на вещ могат да се прилагат съответно за лизинга на предприятие.

Между лизинга на търговско предприятие и лизинга на вещ има такова подобие, каквото има между лизинга на търговско предприятие и много други договори - например договора за наем, договора за продажба, договора за поръчка, и т.н.

Съответното прилагане на правилата на лизинга на вещ извън гореописаните към лизинга на търговско предприятие е съмнително. Това е така, защото, за разлика от вещта, търговското предприятие е динамична съвкупност от права, задължения и фактически отношения, които са израз или са свързани със сключваните и изпълняваните от търговеца търговски сделки. Предметът на договора за лизинг на вещ, резултатът от поведението на лизингодателя и лизингополучателя, е ползването на вещ, и то по такъв начин, че ползвателят да извлече полезните й свойства по време на срока на договора. Търговското предприятие не може да се ползва така, както се ползва една вещ. Нашето право не познава правни конструкции, уреждащи ползването на вземания, задължения и фактически отношения (освен ако наемът или лизингът на вещ, сключен от лице, което само владее вещта, без да има права върху нея, не е ползване на владение). От друга страна, доколкото търговското предприятие е динамична съвкупност, “консумирането” й на практика е или невъзможно, или малко вероятно.

Поставя се въпросът - а може ли уредбата на лизинга на търговско предприятие да бъде изведена по аналогия от уредбата на друг договор - например от тази на договора за прехвърляне или за залагане на предприятие? Отговорът на този въпрос е отрицателен. 

Правилата на договора за прехвърляне на предприятие не могат да се прилагат по аналогия на закона за лизинга на предприятие. Между разпоредителните и управителните сделки липсва подобието, необходимо за създаването на правила по аналогия на закона. От друга страна, най-важният проблем, който законодателят решава при прехвърлянето на предприятието, е този за противопоставимостта на договора за третите лица. Затова този договор се вписва в търговския регистър. Лизингът на предприятие обаче не може да се вписва по аналогия, необходимо е изрично правило. Твърдението, че след като предприятието може да се прехвърля, то следва да може да се отдава за управление (по аргумент за по-силното основание), по принцип е правилно, но за да се приложи на практика, е необходима конкретна правна уредба.

Между лизинга и залога на предприятие също има известно подобие, защото както лизингополучателят, така и заложният кредитор, трябва да могат да управляват предприятието. Целта на управлението е обаче съвършено различна. Управлението на назначения от заложния кредитор управител е насочено към “консервиране” на предприятието и подготвянето му за продажба било като съвкупност, било като отделни активи. Управлението на лизингополучателя цели продължаване на нормалната дейност и дори развитие на предприятието.

Тъй като липсва достатъчно подобие между договора за наем и договора за лизинг (управление) на търговско предприятие, не може да се приеме, че правилата на договора за наем могат да се прилагат по аналогия за договора за лизинг на търговско предприятие. Режимът на лизинга на предприятие не може да се изведе по аналогия на закон и от който и да е друг известен договор.

Режим на лизинга на предприятие не може да бъде изведен и чрез така наречената аналогия на правото, защото липсва яснота кои от основните начала на правото следва да се прилагат. Принципът за свободата на договарянето е приложим за съвкупностите, но с известни уговорки. Страните по такъв договор могат да уреждат насрещни права и задължения. Тези уговорки нямат обаче действие за третите лица, освен в предвидените от закона случаи - чл. 21, ал. 1 от Закона за задълженията и договорите. Затова договорите, които имат за предмет съвкупности, не се прилагат на практика, освен ако са изрично уредени. По тази причина в практиката не се сключват договори за залог, наем или лизинг на наследство. 

За да се защити интересът на страните и на третите лица - правоприемници, кредитори и длъжници, лизингът на предприятие трябва да бъде изрично уреден. Това се налага по следните съображения. Необходимо е да се уредят правила, съгласно които лизингополучателят ще управлява предприятието. Той трябва да може да прави това от свое име. Действащото търговско право не познава подобна фигура, а тя не може да бъде изведена единствено на основата на договора за лизинг. Това е особено ясно при търговските дружества, при които има ясно разграничение между договорните отношения между съдружниците и акционерите и членствените правоотношения, т.е. отношенията между съдружниците и акционерите, от една страна, и дружеството, от друга страна. Ако например двама акционери поемат насрещни задължения във връзка с управлението на акционерното дружество, тези задължения не обвързват дружеството. За да може лизингополучателят да управлява търговското предприятие, и то от свое име, в качеството си на лизингополучател, е необходимо, първо, изрично да бъде уредена такава възможност и, второ, да бъдат поне рамкирани правата на този управител (както е например при управителя на заложеното предприятие). Необходимо е също да се предвиди вписване на този управител в търговския регистър.

Друга причина, която налага изричното уреждане на лизинга на предприятие, е отношението между страните по договора и третите лица. Правата, които лизингополучателят може да придобие върху търговското предприятие, засягат правоприемниците, кредиторите и длъжниците на търговеца. Тази колизия на права се нуждае от изрична уредба. Как ще се уредят отношенията между кредитора на едно заложено предприятие и лизингополучателя, между купувач и лизингополучател или между двама лизингополучатели? Кой има по-силни права? Как ще се уредят отношенията между правоприемниците на отделни елементи на предприятието и лизингополучателя? Може ли търговецът да извършва разпоредителни или управителни сделки с елементи на предприятието след сключването на договора за лизинг и какви ще бъдат последиците за третите лица, ако той наруши установена в договора забрана? В закона липсват отговори на тези въпроси, а те не могат да бъдат дадени чрез съответно прилагане на режима на договора за лизинг на вещ.

За да може лизингът на предприятието да бъде противопоставим на третите лица, те трябва да бъдат информирани за него. Затова е необходимо този договор да се вписва в търговския регистър. Подобно вписване de lege lata не е предвидено, така че дори и да бъда извършено, ще бъде нищожно. 

Липсата на уредба и възможната колизия с интереса на третите лица отрича възможността за обединяване на предприятия в случай на лизинг. Прилагат ли се правилата на чл. 16а, ал. 2 ТЗ при лизинга на предприятие? А нормата на ал. 3 на чл. 16а? 

Изложените съображения са основание за извода, че de lege lata договор за управление на предприятие (лизинг на предприятие) може да се сключва, но той не гарантира интереса на лизингополучателя (защото законът не урежда възможност лизингополучателят да може да назначава управител) и е непротивопоставим на третите лица. Затова този договор се нуждае от изрична правна уредба. В зависимост от вещите, които са предмет на договора за лизинг, той бива лизинг на потребителски стоки и лизинг на стоки с инвестиционно предназначение. Обикновено когато става дума за лизинг на потребителски стоки говорим за оперативен лизинг, а при второто (лизинг на стоки с инвестиционно предназначение) – за финансов лизинг.

С оглед вида на вещите – има лизинг на движими вещи и лизинг на недвижими имоти. В правната литература е спорен въпросът дали предмет могат да бъдат недвижим имоти. Сега законодателно, напр. в Наредба 8 за капиталовата адекватност на кредитните институции – изрично е предвидена тази възможност – предмет да бъдат недвижими имоти. В практиката също се сключват такива.

В зависимост от това дали в договора за лизинг е уговорена възможност или не лизингополучателят за в бъдеще да придобие собствеността върху обекта на лизинг, се говори – в зависимост дали е включена т.нар. опция за закупуване.

Последната класификация е в зависимост от това дали и двете страни са със седалище в България или имат седалище в различни държави – говори се за вътрешен и международен лизинг, като съществува конвенция за международния финансов лизинг, приета от международния институт за унифициране на частното право. На практика – почти всички договори възпроизвеждат уредбата в тази конвенция.

Счетоводният стандарт 17 въвежда и т.нар. неотменим лизинг. Като такъв се разглежда договорът за лизинг (ДЛ), който може да бъде прекратен в една от следните хипотези. На първо място, при настъпване на непредвидими обстоятелства (може би става дума за непреодолима сила). Второ, може да бъде прекратен само със съгласието на лизингодателя. Това е договор, който може да бъда прекратен само ако лизингополучателят при прекратяването заплати определена парична сума, която гарантира интереса от по-нататъшното отдаване под лизинг на обекта.

Отграничение от наем. Лизинг и наем. И при двата вида се предоставя вещ за временно ползване. Разлики: При ДЛ-инг лизингодателят е длъжен да осигури свободното ползване на вещта, но не и да я поддържа в състояние, годно да бъде използвано съгласно предназначението ѝ или съгласно уговореното в договора. Докато наемодателят има и такова задължение. На следващо място, при договора за наем, срокът на договора не оказва влияние по отношение на размера на наемната цена. При ДЛ лизинговите вноски се определят по начин, че да покриват, да обхващат стойността на обекта на лизинг, разходите на лизингодателя и евентуалната му печалба. Т.е. колкото е по-къс срокът, по-високи са лизинговите вноски. На следващо място, при лизинга лизинговите вноски се приема, че не представляват, не са еквивалент на ползването, а са по-скоро начин, форма за възвръщане от вложения от лизингодателя капитал. С оглед на тази особеност единодушно се приема, че при ДЛ има елемент на финансиране, на кредитиране. Напр. в Наредбата за централен кредитен регистър – финансовият лизинг се разглежда като форма за кредит. Следващата разлика е в риска при погиване на вещта – при наема рискът е за наемодателя. Обратно е при лизинга – рискът е за лизингополучателя.

Въз основа на чл. 347, ал. 2 ТЗ се посочва това, че при договора за лизинг не е възможно мълчаливото му продължаване. Следващата разлика е в това, че при договора за наем – дребните разноски са за сметка на наемателя, а за основен ремонт – за наемодателя. При ДЛ всички разноски по поддържането на обекта са за сметка на лизингополучателя.

ДЛ се разграничава и от продажба на изплащане. Общото: и при двата договора рискът е за купувача, респ. за лизингополучателя. Основната разлика: за разлика от продажбата на изплащане договорът за лизинг няма транслативен ефект. Прехвърлянето собствеността върху обекта на лизинг става въз основа на нов договор за продажба, ако съответно такава опция за закупуване е уредена в договора. Обичайно, с оглед на практиката, се приема, че лизингополучателят придобива обекта на лизинг от т.нар. му остатъчна стойност.

Оперативен лизинг (ОЛ). Освен понятието ОЛ се използва и обикновен лизинг. Счетоводен стандарт 17 използва понятието експлоатационен лизинг. С договора за ОЛ лизингодателят се задължава да предостави за ползване вещ срещу възнаграждение. При оперативния лизинг лизингодателят е или производител на съответните вещи или е доставчик на съответните стоки и вещи. Доставчик – преобладаващо договорите за лизинг на леки автомобили са договори за ОЛ.

Задължения на лизингодателя. Основното му задължение е да предостави, да извърши действия, свързани с предоставяне на обекта на лизинг (предаване на фактическа власт). Лизингодателят има и задължение да осигури свободното ползване на обекта на лизинг, като това задължение включва не само той да не извършва действия, с които да пречи на лизингополучателя да ползва обекта, но и да не допуска свободното ползване на обекта от лизингополучателя да бъде нарушавано от трети лица, които претендират права по отношение на този обект.

В ДЛ може да бъде уговорено задължение на лизингодателя да гарантира, че експлоатацията на обекта на лизинг не е свързана с нарушаване права на интелектуална собственост. Приема се, че в договора за ОЛ може да се предвиди задължение на лизингодателя да осигури внедряване, репс. техническа поддръжка на обект. В рамките на договора се приема, че е възможен и втори вариант – да се сключи отделен самостоятелен договор, по силата на който да се поеме такова задължение.

Задължения на лизингополучателя. Основното е да плати възнаграждение, като то се дължи под формата на т.нар. лизингови вноски. В ДЛ страните следва да определят техния размер, както и срока за плащане. Обичайно при сключване на ДЛ лизингополучателят плаща авансово една, две или повече лизингови вноски или плаща авансово определена парична сума.

Лизинговите вноски могат да бъдат равни по размер, страните могат да уговорят прогресивно нарастващи или прогресивно намаляващи лизингови вноски. Приема се, че лизинговите вноски могат да бъдат уговорени като определяеми в договора (към момента на сключване) като обичайно критерият за определяне се свързва с курс на валута (когато лизингополучателят закупува вещите от чужбина и иска да се гарантира).

Лизингополучателят има и задължение да съхранява и поддържа обекта на лизинг, т.е. се посочва, че той трябва да се съобразява с всички изисквания на производителя относно експлоатацията и поддръжката на обекта за лизинг.

Може да бъде уговорено задължение на лизингополучателя да осигури на лизингодателя достъп до обекта, за да извърши той проверка на състоянието му. Обичайно в ДЛ се уговаря задължение на лизингополучателя да съобщава на лизингодателя направени от трети лица претенции относно обекта на лизинг. Задължение на лизингополучателя – да застрахова обекта на лизинг, като в договора обичайно се определя застрахователната стойност, застрахователната сума, застрахователните рискове като дори обичайно се определя и самият застраховател.

Задължение на лизингополучателя да върне обекта на лизинг – такова възниква при прекратяване на догогора, ако в договора не е била предвидена опция за закупуване или лизингополучателят не е упражнил това свое право. Съществуват особености при прекратяване на договора за лизинг. ДЛ се прекратява обичайно при изтичане на срока му, при разваляне (обичайно в хипотеза когато лизингополучателят не внася лизинговите вноски). В ДЛ може да бъде предвидена възможност той да бъде прекратен предсрочно чрез едностранно волеизявление от страна на лизингополучателя. В този случай обичайно се уговаря, че лизингополучателят дължи всички лизингови вноски към момента на прекратяване но наред с това той дължи определена парична сума, която покрива интереса на лизингодателя, с оглед на планирания от него срок за прекратяване на договора. Това задължение е свързано с това, че по принцип се приема, че ДЛ има кредитен елемент. Може предсрочно да се прекрати, но идеята е, че се дължи сума на банката. В ДЛ може да бъде уговорена и специфична правна последица на прекратяването, изразяваща се във възможността лизингополучателят да сключи нов договор за лизинг със същия лизингодател за обект от същия вид, като ако бъде продаден обектът на първия договор за лизинг, продажната цена ще се приспадне от дължимите се лизингови вноски по втория договор за лизинг (обичайно – при лизинга на леки автомобили).
### Финансов лизинг – понятие. Съдържание на договора. Видове – обратен и разделен. Сублизинг
Приема се, че легално определение на договора за финансов лизинг (ФЛ) е дадено в 342/2 ТЗ. С този договор лизингодателят се задължава да придобие вещ от трето лице и да я предаде за ползване, срещу възнаграждение на лизингополучателя. Когато е приеман ТЗ, лизинговите договори са посочени в чл. 1, ал. 1, т. 15 ТЗ. Това дава основание на част от авторите да приемат, че това е абсолютна ТС-ка, но това е относимо за оперативния лизинг. Но при финансовия лизинг – чл. 18 ЗКИ го регламентира като банкова сделка и като такава сделка лизингодател може да бъде кредитна или финансова институция. ФЛ-зинг е и форма на финансиране и на кредитиране. ЗКИ разглежда ФЛ като банкова сделка – с оглед на това на практика търговските дружества, които извършват такъв лизинг се вписват в регистър на БНБ. Регламентацията в Наредбата за централен кредитен регистър – предвижда се да се регистрира задължеността на лицата при финансов лизинг.

Задължения на страните при финансов лизинг. Основното задължение на лизингодателя е да придобие съответна вещ от трето лице, като при придобиването лизингодателят следва да се съобрази с направените от лизингополучателя спецификации на веща, съответно следва да се съобрази и с евентуалния избор на лизингополучателя относно производителя на тази вещ. Т.е. лизингополучателят може да каже не само искам еди-какви си машини, но и искам те да са производство на еди-кой си производител.

В договора за ФЛ страните следва да уговорят каква ще е отговорността на лизингодателя, ако той не се съобрази с дадените от лизингополучателя указания (това трябва да се уговори в договора, защото няма изрична регламентация).

Лизингодателят е длъжен да осигури предаването на обекта на лизинг на лизингополучателя. Приема се, че във връзка с изпълнението на това лизингодателят следва да даде нареждания на третото лице. Фактически обикновено отношенията между лизингодателя и третото лице се уреждат с договор за транзитна продажба. Тези нареждания могат да се дадат към момента на сключване на договора, така и впоследствие.

Както и при договора за ОЛ, лизингодателят следва да осигури свободното ползване на обекта на лизинг (както при ОЛ). При ФЛ се приема, че в договора може да бъде предвидено задължение на лизингодателя да уговори с третото лице съответно техническа поддръжка на обекта на лизинг. На практика лизингодателят като че ли обещава действие на трето лице.

Задължения на лизингополучателя. Първо, да плати лизинговите вноски (начин на определяне – както при ОЛ). Второ, задължение да предприема действие по съхранение на обекта на лизинг. Трето, може да се уговори задължение да осигурява достъп на лизингодателя до обекта за извършване от последния на съответни проверки. Четвърто, има задължение за застраховане на обекта (идентично с ОЛ).

Специфично е, че при ФЛ обичайно се уговаря задължение за лизингополучателя да съхранява обекта на лизинг след прекратяване на експлоатацията му в определен срок, в който срок лизингодателят следва да предприеме действия относно обекта на лизинг. Като се приема, че лизингодателят обичайно може 1) или да продаде обекта на лизинг или 2) да го отдаде по втори договор за лизинг. Приема се в практиката, че обикновено предмет на договор за ФЛ са вещи с инвестиционно предназначение. Тогава лизингодател е банка или финансова институция. Ако нямаше такова задължение банката щеше да се чуди къде да съхранява тези машини и съоръжения.

При ФЛ се приема, че едно от същественото му съдържане е да се уреди въпросът относно правата, възможностите на лизингополучателя тогава, когато той констатира несъответствие в качеството на обекта на лизинг. Приема се, че страните могат да уговорят следните възможности: 1) че в тази хипотеза лизингополучателят ще предявява претенциите си към лизингодателя. Т.е. последният поема отговорността за недостатъци (по-рядко). Обичайно се договаря, че лизиногодателят ще прехвърли правата си, свързани с отговорност за недостатъци и гаранционна отговорност на лизингополучателя. Това прехвърляне е възможно и допустимо със съгласието на третото лице – контрахент на лизингодателя. 

Приема се, че в договора за лизинг може да се упълномощи лизингополучателят да упражнява съответните права на лизингодателя (действа като негов пълномощник, представител). Приема се, че лизингодателят може да се съгласи да прехвърли част от претенциите на лизингополучателя – обикновено претенции, свързани с гаранционната отговорност, като лизингодателят ще носи отговорността за недостатъци.

Видове договор за финансов лизинг – обратен лизинг. Този счетоводен стандарт допуска обратен лизинг да бъде както ФЛ, така и ОЛ. ТЗ не го урежда. Счетоводният стандарт дава нормативна регламентация. При обратния лизинг едно лице продава вещ на лизингодателя, след което я придобива за ползване на сключен с него договор за лизинг. Т.е. продавачът придобива впоследствие качеството на лизингополучател. Едно лице сключва договор за кредит с банка, за придобиване на вещи. Но се оказва, че кредитните условия го затрудняват, няма възможности за преструктуритране на дълга. Лицето продава обекта на лизинг и придобива свободни парични средства. Но дейността му е свързана с обекта на лизинг – необходими са му машините и съоръженията. Затова впоследствие то сключва договор за лизинг и ги получава. Обратно – лизингодателят така инвестира в обекта на лизинг, особено ако е недвижим имот, освен това той е подсигурен, че за определен период има лице, което да ползва тези вещи.

Обратният лизинг има сходство с продажбата с отдаване под наем (няма уредба у нас). При последната продавачът не ползва веща по договора за лизинг, а по договора за наем. Прилагат се правилата на договора за наем.

Разделен лизинг. Той се противопоставя на прекия лизинг. При прекия лизинг имаме един ивеститор. Т.е. едно лице закупува обекта на лизинг или го притежава. При разделния лизинг имаме участие на два или повече инвеститори. При разделния лизинг обикновено лизингодателят закупува със свои средства част от обекта на лизинг. Другата част се закупува със средства на друг или други инвеститори, които обикновено са кредитни или финансови институции. При разделния лизинг обичайно интересите на тези инвеститори са гарантирани или чрез вещни права върху обекта на лизинг или чрез прехвърляне от лизингодателя на част от правата те да получават съответни лизингови вноски.

Сублизинг – 346 ТЗ. При него лизингополучателят предоставя обекта на лизинг на трето лице, втори лизингополучател. Предвижда се, че сключването на втория лизингов договор винаги става със съгласие на лизингодателя. Законодателят не въвежда форма и начин относно това съгласие. Обикновено се говори, че съгласието може да бъде дадено, преди, по време или след сключването на договора. Но при сублизинга никога вторият лизингополучател няма да сключи договора. Лизингодателят не разполага с никакви права по отношение на втория лизингополучател (не може да иска плащането на лизинговите вноски). Правото е насочено само към първия.

При сублизинга следва да намери приложение чл. 234 ЗЗД. В тази хипотеза – при пренаемане – пренаемателят не може да противопостави въражение, че е платил. Не могат да се противопоставят предсрочно платени лизингови вноски.


