# **Пороци на решението, отстраними от постановилия го съд. Поправка на очевидна фактическа грешка. Тълкуване на неясно решение. Допълване на непълно решение.**
## **Пороци на решението, отстраними от постановилия го съд.** 
Решенията на съда, както и другите негови процесуални действия, могат да бъдат порочни. С оглед на вида на порока, порочните съдебни решения се разделят на две големи групи.

Пороци, които се проявяват при постановяването, външното изразяване на съдебното решение. Характерното за тази група порочни съдебни решения е това, че отстраняването на порока не е свързано с премахването (изменението) на решението – защото порокът не е в решението (не е във волята, в изводите на съда), а порокът е във външното обективиране на волята на съда. Поради изложеното отстраняването на тази група пороци на съдебното решение се възлага на съда, който е постановил решението. Той е този, който трябва да приведе в съответствие документа, обективиращ решението, със самото решение – с волята на съда. Именно поради това, че тук решението като воля, като властнически извод на съда, не се изменя, а се внасят промени в писмения акт на решението, забраната на чл. 246, ал. 1 ГПК не влиза в действия. Посочената норма забранява на съда след обявяване на решението да го отменя или изменя, но това важи за промени във волята, не и за промени в акта, обективиращ тази воля, когато актът не отразява волята точно и ясно. В тази група влизат решенията, при които е допусната очевидна/явна фактическа грешка, непълните и неясните решения.  

Пороци, които засягат решението като властнически, волеви акт на съда – при тях е налице порок при формирането на волята на съда. Характерно за тази втора група порочни съдебни решения е, че порокът, от който те страдат е във волята на съда. Поради това тук отстраняването на порока може да стане само като се отстрани или измени порочно формираната воля на съда, като се отстрани самото решение на съда като властнически акт и вместо него се постанови ново, безпорочно съдебно решение. По отношение на тази втора група порочни решения важи забраната на чл. 246, ал. 1 ГПК, поради което в тези случаи отстраняването на порока се възлага на друг, по правило погорестоящ съд. В тази група влизат нищожните, недопустимите и неправилните съдебни решения. 
## **Поправка на очевидна фактическа грешка.** 
Законът не дава легална дефиниция на използваното в чл. 247 ГПК понятие „очевидна фактически грешка”, което в практиката и теорията се означава и като „явна фактическа грешка”. В теорията и в практиката **очевидната фактическа грешка се определя като несъответствие между външно изразената воля на съда и неговата действителна воля**, като производството за поправяне на такава грешка цели да се отстрани това несъответствие.  

В примерен порядък могат да се посочат някои типични и често срещани случаи на ОФГ: 

Погрешното посочване на **имената на страните** **или на други техни** **индивидуализиращи белези** – ЕГН, ЕИК, фирма на дружеството и пр. Погрешно посочване на **индивидуализиращи белези на обекта на правото** - границите на спорния имот, площ, номер на парцел и пр.; грешно посочване на размера на парично вземане; грешно посочване на белези, които индивидуализират движима вещ – номера на МПС и пр; **погрешните пресмятания на суми**; **пропускане да се отрази в диспозитива (решението) на становището на съда по даден, разрешен в мотивите въпрос** – по един от съединените искове (прието е в мотивите, че искът за неустойка следва да се уважи, но липсва осъдителен диспозитив; или съдът в мотивите е формирал изводи по предмета на инцидентния установителен иск – за неговото уважаване или отхвърляне, но по този иск няма диспозитив). Изрично в т. 2А на ТР № 4/2014 г. на ОСГК на ВКС беше прието, че при предявен ревандикационен иск съдът дължи два диспозитива - установителен относно правото на собственост, и осъдителен по претенцията за предаване на владението на имота, като в мотивите към тази точка беше прието, че при формирани изводи/воля по установителната част (по правото на собственост) в мотивите, неотразени в диспозитива, е налице очевидна/явна фактическа грешка, чието отстраняване става по реда на чл. 247 ГПК. 

**Не става въпрос за очевидна фактическа грешка** в случаите, при които съдът, според страните, не е взел предвид даден факт, наведен по делото, или не е преценил определено доказателствено средство, не се е произнесъл по възражение на ответника и пр. В тези случаи би се стигнало до промяна във волята на съда, в неговия извод относно правното положение, поради което такава промяна не може да се направи от постановилия решението съд по реда на чл. 247 ГПК.  

Изводи за действителната воля на съда и нейното разминаване, несъответствие с външно изразената в диспозитива, т.е. за наличието на очевидна/явна фактическа грешка, се правят **при сравнение между мотивите на СР и диспозитива**. Именно поради това грешката е „очевидна” – ясно се вижда кои са били страните по делото от мотивите, но диспозитивът се отнася за други лица; ясно се вижда, че съдът е приел основателност на осъдителния иск за сумата от 30 000 лв., но в диспозитива осъждането е за 30 лв. и пр.  
### Производство по отстраняване на ОФГ 
**Компетентен да отстрани този порок е съдът, който е постановил решението –** това може да е първоинстанционният съд, въззивният съд, както и ВКС. Този тип грешка може да се допусне от всеки съд и подлежи на отстраняване винаги по реда на регламентираното в чл. 247 ГПК производство (недопустимо е решението да се обжалва с искане за отстраняване на такъв порок, защото обжалването е неприложимо). Без значение също така е дали решението е обжалваемо, или е влязло в сила.  

**Образуване на производството.** Може да стане **по искане на** страна по делото, по което е постановено решението, но тук **по изключение е допустимо и съдът служебно** да пристъпи към отстраняване на този вид порок. Няма регламентиран срок за искането, следователно отстраняването на ОФГ може да стане **безсрочно**. Когато производството се образува по искане на страна, тя подава **молба** – това не е искова молба, защото не се образува ново исково производство (а и не би било допустимо). Законът не съдържа правила относно формата и съдържанието на молбата, затова би следвало да се приложат общите, регламентирани в чл. 102 ГПК, като в тази молба страната би следвало да изложи твърденията си относно допуснатия порок – в какво точно се състои той, и как според нея следва да се отстрани. Следва да се представи препис от молбата за връчване на останалите страни.  

**Размяна на книжа –** при подадена молба с искане за поправка на ОФГ съдът следва да изпрати препис от нея или съобщение на останалите страни по делото. Те имат право да представят **отговор в едноседмичен срок** от връчване на препис от молбата или съобщението (чл. 247, ал. 2). В отговора страните могат да вземат становище по допустимостта и основателността на молбата. Съдът следва да прецени нейната допустимост, като по този въпрос се произнася с определение.  

Правилото, въведено в закона е, че искането за отстраняване на ОФГ се разглежда в **закрито заседание**, за което страните не се призовават. По искане на страна или по собствена преценка **съдът може да разгледа искането и в открито заседание с призоваване на страните.** По този начин ще се процедира, когато между страните има спорове по това, дали е налице ОФГ, или страната, подала молба, се домогва по този начин да постигне недопустима промяна в постановеното решение. 
### Решение  
По искането за поправка на ОФГ съдът се произнася с **решение**. С това решение той може да допусне или да отхвърли искането за поправка. При допускане на поправката съдът с диспозитива на решението за поправка на ОФГ внася съответната корекция в диспозитива поправеното решение (напр.: вместо ЕГН „хххххххх” да се чете ЕГН „ууууууууу” и пр.) 

Съгласно чл. 247, ал. 4 ГПК решението за поправката се връчва на страните и може да се обжалва по реда, по който подлежи на обжалване поправеното решение. Следователно, необжалваемо ще е решение за поправка на неприсъствено решение на първа инстанция, необжалваемо въззивно решение, решение на ВКС. Решението за поправка е допълнителен акт към поправеното решение.  
## **Тълкуване на неясно решение.** 
**Неясно е решението, при което не може да се разбере каква точно е волята на съда**. Тълкуването по реда на чл. 251 е официално, авторитетно тълкуване от съда, който е постановил **влязлото в сила решение**. Тълкуването е допустимо само на решения, при които все пак може да се изведе волята на съда. Ако това е невъзможно, решението е нищожно – напр. изобщо не може да се индивидуализират имотите, предоставени в отделни дялове на съделителите. **Компетентен да отстрани този порок е съдът, който е постановил неясното решение**.  

**Специфични условия за допустимост –** Производството е допустимо само** по отношение на **влезли в сила съдебни решения.** Допълнително условие е **решението да не е изпълнено** – чл. 251, ал. 2 ГПК, защото, ако е изпълнено, се предполага, че е било достатъчно ясно.  

**Образуване на производството** - по молба на страна, за която ще се приложи отново чл. 102 ГПК. **Размяна на книжа и производство** – процедурата е уредена по аналогичен начин на тази за поправяне на очевидна фактическа грешка, така че важи посоченото там. 

**Решение** – Съдът се произнася с решение (тълкуването се прави като основно се съобразяват мотивите на решението). Решението подлежи на обжалване по реда, по който се обжалва тълкуваното решение. 
## **Допълване на непълно решение.**
Непълно е това решение, с което съдът не се е произнесъл в цялост по исковите претенции, с които е бил сезиран от страните по делото (както от ищеца, така и от ответника, когато е предявил насрещен иск, инцидентен установителен или обратен).  

В примерен порядък могат да се посочат следните хипотези на непълно решение:  

Не се е произнесъл по пълния размер на иска, а само по част от него, като по останалия размер изобщо липсва произнасяне. Тази хипотеза има практическо значение основно в случаите на увеличение на размера на иска, което е било допуснато от съда, когато съдът е пропуснал да се произнесе в решенето по увеличението. Не е налице непълно решение, когато съдът частично е уважил иска до определен размер, като за останалия го е отхвърлил. Тук имаме произнасяне по целия размер на иска. 

Не се е произнесъл по всички съединени искове. Тази хипотеза може да се реализира както при обективно, така и при субективно съединяване на искове, но трябва да се държи сметка както за вида на съединяването, така и за вида на другарството. В случаите на евенутално/алтернативно съединяване до непълно решение може да се стигне в две хипотези. Първата е налице, когато съдът не се е произнесъл по главния иск/по иска срещу предпочитания ответник. Тъй като по този иск винаги се дължи решение, то непроизнасянето по него води до хипотезата на непълно решение. Втората е налице само при настъпване на условието, под което е предявено искане за постановяване на решение по евентуални иск/ответник. При настъпване на вътрешнопроцесуалното условие съдът дължи решение и по този иск. Непроизнасянето в такъв случай по него води постановяване на непълно решение. Не е налице непълно решение, когато не се е сбъднало вътрешнопроцесуаното условие, защото в този случай съдът не дължи решение по евентуалния иск/ответник. Горното може да се илюстрира с хипотезата на предявени с една искове молба съединени в условията на евентуалност положителни установителни искове за собственост на две различни основания – главното е за собственост въз основа на покупко-продажба, евентуалното – за собственост въз основа на придобивна давност, при условие, че се отхвърли главния иск. В този случай съдът винаги дължи решение по иска с главното основание и, ако не се произнесе по него, а само по този за придобиване по давност, решението му е непълно. Решението ще е непълно по отношение на евентуалния иск, само ако съдът е отхвърлил главния и не се е произнесъл по евентуалния. В хипотезата на необходимо другарство и липса на произнасяне в решението по отношение на някой от необходимите другари, който е бил конституиран в делото, не може да се иска допълване на решението по реда на чл. 250 ГПК, защото този ред означава, че ще се постанови още едно решение наред с допълваното. Това в разглежданата хипотеза е недопустимо, защото не може да има две отделни решения срещу необходимите другари, а само едно – чл. 216, ал. 2 ГПК. Поради това в този случай решението би трябвало да се поправи по реда на чл. 247 ГПК (поправка на очевидна фактическа грешка).  

Непълно е решението и когато съдът е пропуснал да се произнесе по някое от допълнителните искания (тези по чл. 214, ал. 2 ГПК) - за плодове или лихви, претендирани след подаването на исковата молба.  

Не е налице непълно решение, когато съдът е формирал воля по целия предмет на делото, като това е видно от неговите мотиви, като е пропуснал да отрази тази воля в диспозитива. В този случай е налице очевидна фактическа грешка и отстраняването ще стане по реда на чл. 247 ГПК, като производството за допълване по чл. 250 ГПК е недопустимо. Не е налице непълно решение при непроизнасяне по възражения на ответника или по представени по делото доказателствени средства. В този случай порокът е във волята на съда, поради което отстраняването му може да стане чрез отстраняване/изменение на постановеното решение (по пътя на обжалването), а не чрез неговото допълване.  
### Производство по допълване на решението 
Компетентен да отстрани този порок е съдът, който е постановил непълното решение - това отново може да е първоинстанционният съд, въззивният съд, както и ВКС. Критерий за непълнота на решението на въззивна/касационна инстанция е предметът на жалбата – когато липсва произнасяне по целия предмет (всички обжалвани решения, напр.), отново ще е налице непълно решение, поправимо по реда на чл. 250 ГПК. 

Образуване на производството. Производството се образува само по молба на страна – легитимиран е както ищецът, така и ответникът. Отново трябва да се обърне внимание, че това не е искова молба (нито е въззивна/касационна жалба). И тук законът не съдържа специална уредба на формата и съдържанието на молбата, поради което приложение намира чл. 102 ГПК.  

Срок – срокът, в който страната има право да подаде молба за допълване на решението е едномесечен, като съгласно чл. 250, ал. 1 ГПК той тече от датата на връчване на решението на страната (когато решението е обжалваемо) или от влизането му в сила (когато решението е необжалваемо). Срокът е преклузивен, като с изтичането му се преклудира възможността на страната да иска допълване на решението по висящото производство. Когато по делото изобщо не е постановено решение по съответния спорен въпрос (непълно първоинстанционно решение), тогава за страната остава възможността да предяви отново иска си, тъй като не се формира СПН, която да води до недопустимост на такъв иск.  

Размяна на книжа – съдът изпраща препис от молбата за допълване на решението или съобщение на останалите страни по делото. Те имат право да представят отговор в едноседмичен срок от получаване на преписа/съобщението  (чл. 250, ал. 2). В отговора страните могат да вземат становище по допустимостта на молбата, както и по това откъде трябва да започне разглеждането на делото, в случай че допустимостта й не се оспорва. Съдът преценява допустимостта на молбата (предмет, легитимирани страни, срок), като по този въпрос се произнася с определение. При недопустимост на молбата, определението е обжалваемо като преграждащо развитието на производството по допълване и постановяване на допълнително решение,  

При преценка за допустимост на молбата, съдът следва да прецени и начина на процедиране по делото, като това зависи от неизвършените/пропуснати фази по разглеждане на неразрешената част от спора – напр. може пропускът да е още в доклада, но може да е чак при постановяване на решението – извършени са всички действия по разглеждане на иска, като пропускът е само в това, че съдът не е постановил решение. С оглед на тази преценка съдът може да разгледа искането в открито заседание с призоваване на страните, или в закрито, когато не се налага извършването на процесуални действия по неговото разглеждане, а само постановяване на решение.  
### Допълнително решение  
По молбата се постановява допълнително решение, което се обжалва по общия ред (с оглед на спорния предмет, по който се произнася съдът в това решение).
## **Изменение и допълване на решение в частта за Разноските – чл. 248 гпк.**  
Новият ГПК регламентира специален ред за допълване и изменение на решението в частта за разноските. По този въпрос съдът дължи произнасяне, само ако е бил сезиран – ако е било поискано присъждане на обезщетение за направените разноски.  

Компетентен е съдът, постановил решението. 

Производството се образува само молба на страната, която иска промяната. Молбата се подава в определен от закона срок: това е срокът за обжалване на решението (но молбата е отделна от жалбата срещу решението, защото компетентен да се произенесе по нея е не съдът по жалбата, а съдът, постановил решението), а при необжалваемо решение – в едномесечен срок от постановяването (обявяването) му. 

Когато се иска допълване на решението в частта за разноските (съдът изобщо не се е произнесъл по искането на страната), съгл. т. 8 на ТР № 6/2012 г. на ОСГТК на ВКС, липсата на представен списък с разноските по чл. 80 ГПК не е основание да се откаже допълване на решението. Когато обаче се иска изменение на решеинето в частта за разноските (съдът е пропуснал да включи в подлежащите на обезщетяване разноски напр. възнаграждението за вещо лице), то тогава съгласно т. 9 на ТР № 6/2012 г. на ОСГТК на ВКС, молбата е недопустима, ако страната не е представила списък с разноските по чл. 80 ГПК. 

Препис от молбата се изпраща на насрещната страна и тя има право на отговор в едноседмичен срок. Молбата се разглежда в закрито заседание, без призоваване на страните.  Произнася се с определение, което се връчва на страните и подлежи на обжалване по реда, по който се обжалва решението.  


