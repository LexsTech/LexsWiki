# **Дарение. Отграничения. Видове. Сключване и форма на договора. Тежест при дарението. Отмяна на дарението. Спонсорство.**
## **Дарение. Особени основания за недействителност. Формално и ръчно. Отграничение от спонсорството.**
Дарението е договор, с който дарителят отстъпва веднага и безвъзмездно нещо на дарения, който го приема. ЗЗД гледа на дарението не като на единен договор, а няколко разновидности на нещо: Глава трета „Дарения“. Легална дефиниция – чл. 225: „С договора за дарение дарителят отстъпва веднага и безвъзмездно нещо на дарения, който го приема”. Дарението е проблем на наследственото право – така е било в старото бг буржоазно право. Но след това става проблем на облигационното право, както всеки договор. Съществени елементи на този договор са облагата и безвъзмездността. Основни признаци са: 1. Намерение за дарение (акт на щедрост). Може да бъде щедър само този, който има. Необходимо е да е прието (съгласие) и от двете страни – затова е уредено като договор, а не едностранна сделка. 2. Веднага настъпва облагата – не може с предварителен договор, бъдещи вещи, под срок. С израза „веднага“=приживе, се подчертава, че дарението е договор между живи, а не mortis causa, че ефекта настъпва сега, а не както е при завещанието, след откриването на наследството. Така се изключват даренията с оглед на смърт, които са били познати в РП. 3. Безвъзвратно и окончателно (било е предвидено в ст. закон, а сега е заменено с безвъзмездено). Дарението е безвъзвратно в смисъл, че веднъж извършено, то обвързва и не може да бъде произволно прекратено (към него се прилага чл. 20а, ал. 2 „Договорите могат да бъдат изменени, прекратени, разваляни или отменени само по взаимно съгласие на страните или на основания, предвидени в закона“). Завещанието е отменимо докато не умрете. То е едностранна сделка и последна воля. Дарението е безвъзвратно и като всеки договор обвързва страните.
### Характеристика на договора:
Едностранен – господстващото мнение (При едностранните договори се пораждат правни задължения само за една от страните по правоотношението, а друга е титуляр на субективно право). Възниква задължение само за едната (дарението с тежест може да създава двустранност на договора). Друго мнение – „многостранен”, в смисъл, че класическото разбиране за дарението е, че то е едностранен договор, който създава задължения само за дарителят – да предаде вещта (да прехвърли правото обикновено не е задължение, защото то се отстъпва по силата на договора), но такова задължение не възниква при ръчното дарение, защото то се изпълнява със сключването на договора. Това означава, че е безстранен – ръчното обичайно дарение. При някои дарения за дарения има задължение за признателност, дарението с тежест създава задължение за дарения. Това дарение ще трябва да го гледаме като двустранен договор, но то възниква само когато имаме формален договор.

Попов претендира още едно задължение – да приема, а при ръчното да вдигне вещта. При формалното дарение дарителят без съмнение е длъжен да предостави дареното. Има ли задължения свързани с вещта? Отговаря ли за недостатъци – на харизан кон зъбите се не гледат. Истината е, че и тук нещата не са така прости. Не може с едната ръка да прави дарение, а другата – злодеяние. Съгласно чл. 247 ЗЗД и дарителят отговаря за скритите недостатъци, при условие, че е действал с умисъл и груба небрежност. Нямаме практика която да признава отговорност за евикция и недостатъци на вещта, но не е късно да се появи.

Безвъзмезден – различни възгледи: според единия, безвъзмездно е нещото без насрещна престация; според другия, безвъзмездно е нещото без еквивалент; според трети – безвъзмездно е даването на една облага даром, т.е безвъзмездността предполага намерението да се прояви щедрост (animus donandi). Идеята е, че безвъзмездно е това разпореждане, което е проява на една щедрост. Дори и да има насрещни задължения за дарения те не се разглеждат като еквивалент, дори и всъщност да се стигне до положението да са на практика еквивалентни.

Формален или реален, но със сигурност освен консенсус се изисква и още нещо – форма или предаване. За формата/предаването по-долу.

Каузален – има различни мнения дали основанието е мотивът или donandi causa (в другия въпрос). 

Комутативен, но ММ допуска, че може да има и дарение на наследство, т.е. алеаторен.

Отграничения:

От другите безвъзмездни договори (напр. заем) – дарението се характеризира с окончателност и безвъзвратност. От изпълнението на нравствен дълг – липсва animus donandi. От опрощаването, цесия, поемане на дълг – възможни са с дарствено основание. От спонсорството – договора за спонсорство е ненаименован договор, по силата на който спонсора обещава подкрепа някаква на спонсорирания, който извършва някаква друга дейност. Т.е. имаме обещание – а съгласно чл. 226, ал. 1: „Обещанието за дарение не произвежда действие”. Дарението е формален договор. Не може да приемем за дарение, когато един търговец се задължава постоянно да дава средства. Характерно е, че имаме две насрещни задължения – едното за обикновено финансово подпомагане, а другото – за някаква дейност, която би се оказала от полза на спонсора. Т.е. имаме двустранност. На следващо място дарението е формален/реален договор, а за спонсорството няма такова изискване. Поради тези причини, договора за спонсорство се разглежда като отделен от дарението вид договор. Той ще се окаже един консенсуален, възмезден договор, по силата на който са поети съответни задължения. При спонсорството не се прилагат правилата на договора за дарението.

От меценатството – безвъзмездно предоставяне на помощ за създаване, съхранение или популяризиране на произведения на културата пряко или чрез организации, подпомагащи културата.

Предмет на дарението е „нещо“, което може да бъде много неща: вещ (движима или недвижима), вземания, ценни книги, съвкупност. Тези имуществени блага трябва да се прехвърлими. Ще имаме дарствена кауза и когато опрощаваме един дълг, плащаме чужди задължения, правим услуга даром.

Допълнителни изисквания към предмета. Предметът на дарението се отстъпва веднага. От тази гледна точка, за да имаме валиден договор за дарение, предметът трябва да бъде в гражданския оборот. Според Кожухаров, не можело да се подарява нещо, което не принадлежи на дарителя – нищожност. Неговата аргументация излиза от следното нещо: след като трябва веднага да се отстъпи нещото, ако то не може веднага да стане собственост на дарения, значи дарението няма никакво действие, т.е. нищожно.

Чл. 226, ал. 2 „Дарението, доколкото се отнася до бъдещо имущество, е нищожно”. Едно от обясненията за смисъла на това ограничение е, че то както продажбата на чужда вещ, трябва да бъде нищожно. Така смята Кожухаров. Има обаче, още една логика – че дарението на бъдещо имущество е нищожно, защото дарението трябва да стане веднага от гледна точка на чл. 225, а от това веднага го свързваме с разликата със завещанието. Ако дарението на чужда вещ е недействително, то не е годно основание да направи дареният собственик. Дарението на чужда вещ не е нищожно. Дарението е сделка между живи и то обхваща налично сега имущество, за разлика от завещанието, което по необходимост ще остане това имущество, което е налично не сега, а към момента на умиране на наследодателя. И ако основната причина да се обяви дарението на бъдещо имущество за нищожно е тъкмо това (да го отделим от завещанието) като прибавим и идеята, че дарителя трябва да бъде свободен, да не му се налагат някакви особени действия за изпълнение на дарението по отношение на някакво бъдещо имущество, можем да кажем следното нещо: Не всяка бъдеща вещ е бъдещо имущество по смисъла на чл. 26, ал. 2. Бъдещи са само онези права, за които дарителя няма никаква връзка с тях, няма никакво правно очакване, които той трябва да положи усилия за да придобие. Но няма да бъдат бъдещо имущество тези имущества, които по силата на една физическа и да някъде правна закономерност ще станат част от имуществото на дарителя в един бъдещ момент (напр. вещта е съсобственост и тече процес по право на изкупване на идеална част).

Страни – дарител и дарен (надарен). Дарителят трябва да е дееспособен (забраната на чл. 130, ал. 4 СК) и да е собственик (както по-горе се спомена, понякога практика приема, че не е нищожно бъдещо дарение – може да е по условие, че дарителят ще придобие собствеността). Дареният – всяко лице (ФЮЛ). Нашето право не признава дарение на заченатия. Това може да се преодолее с дарение с тежест. Дарението предполага съгласието на двете страни. Трябва да си дадем сметка, че и приемането на дарението е също, както и самото дарение, акт на свободна воля, защото не всеки от всекиго е склонен да приеме дарение. С оглед възможността да се извършват косвени дарения е създаден института на едностранното подставяне. Например, искам да надаря съпругата си с един телевизор. За това казвам за фактурата, гаранцията и т.н. нейното име. С това аз само съм започнал дарението. Имам едно проектирано дарение и съм подставил себе си в сделката с продавача, макар че искам да изглежда все едно, че сделката е сключена с надарения. Но той ще придобие правото, ако приеме дарението. Значи, дарението може да бъде извършено чрез действието на други лица, но то трябва да бъде прието.

Сключване на дарението – обещанието за дарение не поражда действие. Казано иначе, предварителния договор за дарение е невъзможен, той е нищожен. Обещанието за дарение е нищожно, от което не бива да се разбира, че то не може да се изпълни, но не можем да настояваме за изпълнение на обещанието за дарение.

С оглед начина си на сключване, са известни два вида дарение: формално и ръчно. Съгласно чл. 225, ал. 2 „Дарението на движими имущества трябва да стане в писмена форма с нотариално заверени подписи или чрез предаване, а на ценни книжа - по надлежния начин за прехвърлянето им”. За недвижимите имоти закона не говори, защото те и без това са формални договори. Прехвърлянето на недвижими имоти става с нотариален акт. Дарението на движими вещи става по два начина (Конов приема тройното деление на реален, формален и консенсуален договор):

Формално – писмена форма с нотариална заверка на подписа и това е едно изискване за действителност на договора. Недвижимите имоти и без това се прехвърлят с нот.акт. Дарението е един от малкото истински, формални, поради каузата си договори. По ЗН е било с нот.акт. Днес е приета по-смекчена форма.

Реално – чрез предаване, т.нар. „ръчно дарение“. Ръчното дарение е сключено с предаването на вещта и докато не е предадена вещта, не е налице договор за дарение, а би имало само едно обещание за дарение. Ръчното дарение винаги се е смятало за допустимо, но само по отношение на такива вещи, за които законът не изисква друга форма. Вещи, за които не е необходима форма може да бъдат дарени и по двата начина.

Хладилникът – няма как да го предаде и да приеме. Тогава имаме обещание, но чл. 226, ал. 1 обещанието за дарението не произвежда действие. Ако утре дойде и си вземе хладилникът ще имаме валиден договор за дарение. Колкото и да гледаме на дарението като предварителен договор, нямаме иск по чл. 19, ал. 3. Ако дарението се изпълни се валидира във всички негови части. Обещанието за дарение не е нищожно, а не обвързва. Ще получи правен ефект, когато се изпълни.

Дарение на ценни книжа. Дарението е договор, а прехвърлянето на ценни книжа се извършва чрез джиро или чрез простото връчване. От тази гледна точка дарението ще се окаже каузалният договор, въз основа на който се изпълнява задължението за прехвърляне на правата. Самото джиро не е договор за дарение, защото то е едностранна сделка, но джирото, респ. предаването на документа, би заместило онзи реален елемент при ръчното дарение на вещи и се оказва, че договора може да е неформален, но няма да бъде довършен фактическия състав на дарението, докато ние не сме се разпоредили с ценната книга по онзи начин, който е валиден за нея.

Дарствена цесия – според Кожухаров, цесията е формален договор в случаите на дарствено цедиране, защото за дарението на движимо имущество се изисква нотариална заверка на подписа. Тази форма обаче, не се спазва и последиците на това, че не се спазва е изработването на конструкция, която е приета и в практиката, съгласно която съобщението на длъжника за извършената цесия замества предаването на вещта при реалното дарение. Така, че неформално сключения договор за цесия, дори и безвъзмездно, сам по себе си отново би бил едно недействително обещание за прехвърляне, но когато съобщим на длъжника за станалото прехвърляне, с което се консолидира цесията, можем да видим елемента предаване на движима вещ.

Тази конструкция, приета от практиката, е критикувана от К. Цончев, защото ЗЗД е уредил цесията като общ способ за прехвърляне на относителни права, независимо от това дали те се подаряват, продават и т.н, независимо от каузата. И тъй като при този общ способ, той не е казал, че при donandi causa се изисква особена форма, няма защо да съобразяваме изискването за форма при дарение на движими вещи.

Според практиката, ако се дарява наследство, в което влиза недвижим имот, респ. прехвърлянето му срещу издръжка и гледане не може да стане с нотариална заверка на подписа, по облекчената форма на чл. 225,  което от своя страна означава, че то въобще не може да стане, защото изповядването на сделката чрез нотариален акт, доколкото ние вече нямаме отделен нотариален акт за дарение, различен от актовете за прехвърляне на недвижим имот, няма как да стане с нотариален акт. Защото, ако искате да сключите пред нотариус нотариален акт за прехвърляне на наследство, нотариуса ще трябва да провери дали прехвърлителят е собственик на недвижимия имот, който е част от наследството, което се прехвърля и в този случай бихме имали прехвърляне на конкретния недвижим имот, а не прехвърляне на наследство като наследствена съвкупност, не алеаторния договор за прехвърляне на наследство. Поради тази причина, много по-сериозен е въпроса дали формата по чл. 212 не може да бъде използвана при други каузи – дарение, респ. договор за издръжка и гледане. Практиката не го приема. Следователно, от практическа гледна точка, практиката е твърда, че чл. 212 не се прилага при дарението, не се прилага и при договора за издръжка и гледане. Тезата на Цончев  за неформалността на дарствената цесия, макар да е коректна и оригинална, не се прилага много.

Особени основания за недействителност (обобщение):

Невъзможност благото да се отстъпи веднага – не може да е предмет на дарение бъдещо имущество (чл. 226, ал. 2 „Дарението, доколкото се отнася до бъдещо имущество, е нищожно“). Не може да се подари право на строеж, да се поеме задължение за изработка. Може да е чужда вещ – дарение под условие, че ще стане собственик на вещ. Според Ив. Русчев ако е налице правно очакване за дарителя да придобие бъдещо имущество договорът е действителен.

Единственият мотив, поради който дарението е направено, противоречи на закона или на добрите нрави – ал. 3, предложение 1 „Нищожно е и дарението, когато то или мотивът, единствено поради който то е направено, са противни на закона или на добрите нрави...“. Според мнозина този текст изравнява мотивът с каузата. На тази нищожност не може да се позовава дарителят, но може дарения, който неосъзнавайки началният мотив е приел дарението. Той може да върне дарението.

Условията и тежестта са невъзможни (ал. 3, предложение 2 „Нищожно е и дарението, когато... условията или тежестта са невъзможни“. Когато тежестта е невъзможно – то дарението е нищожно. Винаги се стига до пълна нищожност. Не може да кажем тежестта пада – частична недействителност. Релевантна е само началната невъзможност. Когато условието и тежестта противоречат на закона или на добрите нрави, нищожността може да бъде пълна или частична в зависимост от наличието на предпоставките по чл. 26, ал. 4. „Нищожността на отделни части не влече нищожност на договора, когато те са заместени по право от повелителни правила на закона или когато може да се предположи, че сделката би била сключена и без недействителните й части“.
## **Кауза на дарението. Незаинтересовано, обичайно и възнаградително дарение. Дарение с тежест. Действие и отмяна.**
Основание на договора – според някои автори основанието на дарението е мотивът (той съвпада с основанието), а според други – donandi causa, т.е. да се прояви щедрост. Тези два възгледа не са коренно противоположни. Известна подкрепа възгледа на Кожухаров (мотивът съвпада в основанието) може да намери в чл. 226, ал. 3 „Нищожно е и дарението, когато то или мотивът, единствено поради който то е направено, са противни на закона или на добрите нрави, а така също и когато условията или тежестта са невъзможни”. Самият закон казва, че дарението е нищожно, когато мотивът му е противен на закона или на морала. Оттук излиза, че може би мотивът наистина се разглежда като кауза на дарението. Законът не е казал кой да е мотив, а мотива, единствено, поради който то е направено (има се предвид централния мотив), а в общия случай на дарението този мотив е желанието (намерението) да се прояви щедрост. Дарението е винаги акт на щедрост, а мотивите оправдават ефекта му. Каузата е нещо, което се схваща от двете страни при сключване на договора – желанието да се прояви щедрост се схваща от двете страни и това е централния мотив на дарението.

Тази щедрост единственият мотив ли е или има и други? С оглед мотивите, които мотивират желанието да се прояви щедрост: 

Незаинтересовано (обикновено) дарение – когато желанието да проявите щедрост е единствения споделен мотив. Простото желание да проявим една щедрост, без определен обичаен повод. Подобно дарение не винаги се приема – аз не съм склонен да приема на всекиго щедростта.

Обичайно дарение – ние желаем да проявим щедрост, за да се съобразим с една традиция и несъобразявайки се с тази традиция, си даваме сметка, че ще се изложим в очите на обществото (рожден ден и затова купуваме един боклук, т.е. подаряваме на Ели колие с розички, които да не казвам къде и попадат на тялото, и казваме, че може и да е по-зле). Този, който получава обичайното дарение и той си дава сметка, че получавайки го, зачита една традиция. И ако едно незаинтересовано дарение не всеки ще приеме, то едно обичайно дарение всеки ще приеме, защото ако не го приеме ще се изложи. Правното значение на обичайното дарение е, че то не може да бъде отменено поради непризнателност и не се привнася в наследството (чл. 227, ал. 2 „Тия разпоредби (отмяна на дарението) не се отнасят до обичайните и възнаградителните дарове“.

Възнаградително дарение – при възнаградителното дарение също проявяваме една щедрост, но тя е мотивирана с чувството ни на задълженост към дарения, поради признателност (спасил детето му от удавяне). Може да сме платили на лекар, учител, адвокат, но въпреки това да искате да му се отблагодарите. Дареният освобождава другата страна от чувството и на задълженост. Възнаградителното дарение има за цел да неглижира чувството ни на задълженост, което произтича от предишни отношения и заслуги на дарения. При това заслуги, по отношение на които благодарността ни не може да бъде измерена в пари. От това следва, че възнаградителното дарение е невъзможно по отношение на лица, чийто услуги вие сте плащали. Възнаградителното дарение не подлежи на отмяна (чл. 227, ал. 2), поради непризнателност, но се привнася към наследството. То не е изключено от чл. 31 ЗН „За да се определи разполагаемата част, както и размерът на запазената част на наследника, образува се една маса от всички имоти, които са принадлежали на наследодателя в момента на смъртта му, като се извадят задълженията и увеличението на наследството по чл. 12, ал. 2. След това се прибавят към нея даренията с изключение на обичайните такива според тяхното положение по време на подаряването и според стойността им по време на откриването на наследството за недвижимите имоти и по време на подаряване - за движимите“.

ММ разделя даренията в зависимост от модалитетите на: 1. Чисто дарение – без модалитети; 2. Срочно – недопустимо. Не е отлагателен срок запазване правото на ползване за дарителя (обратното приема Кожухаров). Прекратителният срок изключва безвъзвратния характер на дарението и го доближава до заема. 3. Условно – условието трябва да е възможно и да не противоречи на добрите нрави. Ако условието е невъзможно – дарението е нищожно (чл. 226).

От най-голямо значение е дарението с тежести, при което дареният е обременен с това да изпълни някакви изисквания.  Тези изисквания могат да бъдат най-различни. Тежестта би могла да бъде в полза на дарителя, на трети лица. Тежестта би могла да бъде и такава, която предполага смъртта на дарителя, с което договора няма да стане mortis causa. Тежестта не създава възмездност, защото не изключва желанието да се прояви щедрост. Напротив, тя е характерна единствено за безвъзмездните разпореждания – дарението и завещанието. Тежестта е уредена в чл. 18 ЗН „Всеки заинтересуван може да иска изпълнение на наложените със завещанието тежести. Неизпълнението на същите не влече след себе си унищожаването на завещателното разпореждане” и в чл. 226 ЗЗД „Нищожно е и дарението, когато то или мотивът, единствено поради който то е направено, са противни на закона или на добрите нрави, а така също и когато условията или тежестта са невъзможни”. Не може да се отрече, че тези два текста, ако въобще са уредба, са твърде пестеливи.

` `Според стария ЗН, неизпълнението на тежестта е била причина за отмяна на дарението. ФГК е разпростирал това нещо и по отношение на завещанието. Немската система изрично посочва, че тежестта създава задължение, което може да бъде искано от дарителя или от този, в чиято полза е тази тежест – иск за изпълнение. Неизпълнението на тежестта при дарението води до възможност да се иска отмяна на дарението.

`  `Ако сравним тези текстове с безкрайно лаконичната уредба на чл. 18 ЗН, можем да стигнем до следните изводи: всеки заинтересован може да иска изпълнение на наложеното завещание по принудителен път. Т.е. имаме иск за реално изпълнение на тежестта. Но с неизпълнението на тежестта не се унищожава завещателното разпореждане. Завещанието е последната воля на завещателя. Унищожаването му би посегнало на волята на завещателя.

Отпадането на тежестта като основание за отмяна на дарението от днешния закон, може да се обясни със следното нещо: след като не са признали, че тежестта създава задължение, което може да бъде исково, значи това задължение е съвършено и следователно тежестта представлява едно насрещно задължение за дарения по договора за дарение, задължението което прави договора двустранен, макар и не възмезден – тежестта не е цената на това, което дава дарителя. И тъй като имаме общото правило за разваляне на двустранните договори поради неизпълнение, ако видим в дарението един двустранен договор, можем да си послужим с чл. 87 и да развалим договора, поради неизпълнение на тежестта. Само една тежест може да създаде иск на ТЛ-це (ДПТЛ). Друга тежест може да създаде иск в полза на кредитора. Но трета тежест може да не даде иск на никога – с тежест да учите и завършите право (може да е условие). Дарението с тежест не винаги създава иск за изпълнение. Има тежести, за които принудителното изпълнение е невъзможно. ММ договор не става двустранен. 

Тежестта трябва да се различава от условието, по това, че тя представлява едно задължение, а не придава условност на договора. Неизпълнението на тежестта не води до това договорът въобще да не е проявил действие. Условието отлага, прекратява действието на договора. Има обаче, няколко условия, които могат да се окажат близки до тежестите, но ще си останат условия – например, подарявам ви нещо, при условие, че учите право. Това е едно както несигурно събитие, така и нещо, което зависи донякъде от вашата воля. Според Кожухаров, условието можело да бъде само отлагателно, но не и прекратително. Едно прекратително условие е напълно възможно.

Договора за дарение има различно действие, в зависимост от това как е сключен. При формалният договор за дарение за дарителя възниква задължение да предаде подареното имущество. Когато дарението се сключва като ръчно дарение, тъй като предаването е елемент на фактическия състав на сключването на договора и до предаването на вещта имаме само едно обещание за дарение, което ще се валидизира с изпълнение, задължение за дарителя не възниква. Дарителя, за разлика от възмездния отчуждител на права, не отговаря за недостатъци. Има обаче едно изключение - Съгласно чл. 247 ЗЗД и дарителят отговаря за скритите недостатъци, при условие, че е действал с умисъл и груба небрежност.

Задължения на дарения. Според Кожухаров, по дефиниция, дарения няма никакви задължения – той трябва да приеме дарението, но това не е негово задължение. Обаче, при дарението с тежест, тя обвързва дарения да я изпълни. В общия случай на дарение, дарения дължи признателност на дарителя. Задължението за признателност легално произтича от правилата за отмяна на дарението поради непризнателност, т.е. чл. 227. Вярно, че санкцията за неизпълнение на това задължение е отмяната на дарението, а не иск за реално изпълнение. Има обаче, дарения, които не подлежат на отмяна – обичайните и възнаградителните.

Всички тези неща ни пречат да квалифицираме договора еднозначно. Защото, ако се замислим, в едни случаи излиза, че договора е едностранен, като създава задължения само за дарения, когато със сключването му вещта е предадена. Във втори случаи, ако дарението е сключено с формален договор без предаване на вещта, освен задължение да се предаде вещта от дарителя, за дарения възниква задължение за признателност. Има обаче, едни дарения, които обикновено се сключват като ръчни (обичайните дарения) и не създават задължение за признателност. При тях ще се окаже, че задължения въобще не възникват. Защото задължението на дарителя да предаде подарената вещ се изпълнява в момента на сключване на договора, задължение за признателност не възниква.

Отмяна на дарението. Отмяната на дарението може да стане в различни хипотези. Дарението е безвъзвратно, в смисъл, че не може да бъде отменено произволно, но на посочените в закона основания, то е възможно.

Чл. 227 урежда отмяната на дарението, поради непризнателност: ал. 1 „Дарението може да бъде отменено, когато дареният:

умишлено убие или се опита да убие дарителя, неговия съпруг или негово дете, или е съучастник в такова престъпление, освен ако деянието е извършено при обстоятелства, които изключват наказуемостта;

набеди дарителя в престъпление, наказуемо с лишаване от свобода не по-малко от три години, освен ако набедяването се преследва по тъжба на пострадалия и такава не е подадена, и

отказва да даде на дарителя издръжка, от която той се нуждае. – ТР 3/2013 ОСГК ВКС: При иск за отмяна на дарение на основание чл. 227, ал. 1, б. „в” ЗЗД не е налице проява на непризнателност, когато дареният не предостави поисканата от дарителя издръжка, от която той трайно се  нуждае, ако поради липса на достатъчно средства, с даването на издръжка на дарителя, дареният би поставил себе си и лицата, които е длъжен да издържа по закон, в по-лошо положение от това на дарителя.

Основанията по ЗЗД са убийство или опит за убийство, набедяване (чл. 286 НК), отказ да даде издръжка. Съгласно ал. 2 на чл. 227 „Тия разпоредби не се отнасят до обичайните и възнаградителните дарове.“

Отмяната прекратява облигационното отношение с обратно действие. Според някои тя е еднороден институт с развалянето. И при отмяната е налице виновно неизпълнение от страна на длъжника. Редът за отмяна е съдебен, за разлика от разваляне, където развалянето по съдебен ред е изключение. Отмяната става чрез иск – чл. 227, ал. 3 „Искът може да се предяви в едногодишен срок откакто на дарителя са станали известни основанията за отменяване на дарението. До изтичането на този срок искът може да бъде предявен и от наследниците на дарителя, ако той е починал преди това“, т.е. едногодишен срок от узнаването. Предварителният отказ от този иск е нищожен (ал. 4).

Последицата е връщане на подареното имущество, но ал. 5 дава да се разбере, че отмяната на дарението не може да се противопостави на трети лица, които са придобили от дарения подареното имущество и тогава дарения дължи само това, което е получил от третите лица, обезщетение за онова, с което се е обогатил „Отменението на дарението не засяга правата, които трети лица са придобили върху подарените имоти преди отбелязването на исковата молба, но дареният дължи на дарителя обезщетение за онова, с което се е обогатил“. Правата на ТЛ са защитени до момента на вписване на исковата молба. Според някои отмяната има обратно действие, но то не е предвидено в закона затова Цончев приема, че отмяната е занапред.   

Освен отмяна, поради непризнателност, едно дарение може да бъде прекратено и при неизпълнение на тежестта, по реда на развалянето поради неизпълнение (чл. 87).
### Основания по други закони
При развод или унищожаване на брака могат да бъдат отменени дарения, направено а единия съпруг по време или във връзка с брака – ако е предвидено в договора за дарение или в брачния договор (чл. 55 СК „Даренията, направени във връзка или по време на брака на съпруг, могат да бъдат отменени след развода в случаите, посочени в гражданските закони, или ако отмяната е предвидена в договора за дарение или в брачния договор“).

При прекратяване на осиновяване – законът не предвижда, но по аналогия с чл. 55 СК и арг. от чл. 332 ГПК „(2) С иска за прекратяване на осиновяването може да се съедини иск за обезщетение на осиновения, който е допринесъл за увеличаване на имотното състояние на осиновителя. Този иск може да бъде предявен и като насрещен“. Не е изключено прекратяването на осиновяването като основание за отмяна на дарението, но само еднопосочно. Осиновеният, който е дарил осиновителя си и след това осиновяването се прекрати поради вина на осиновителя, първият може да иска да се съедини с иска за отмяна на осиновяването и своя иск за обезщетение на осиновения, който е допринесъл за увеличаване на имуществото на осиновителя. Обратната връзка, законът не допуска.

При възстановяване на запазена част от наследството (чл. 28 и сл. ЗН). Възможно е да е достатъчно само намаляването им, а не пълна отмяна.


