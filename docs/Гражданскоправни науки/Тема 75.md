# **Касационно обжалване: формални ограничения на допустимостта на касационното обжалване (чл. 280, ал. 3 ГПК ), критерии за прилагане на селективния способ за очертаване приложното поле на касационното производство.**
## **Предмет на касационното обжалване** 
Касационното обжалване е редовно, инстанционно средство средство за защита срещу порочни (нищожни, недопустими и неправилни) невлезли в сила решения на въззивния съд.  

Няколко правила очертават кръга на решенията, които подлежат на касационно обжалване.

Първо, на касационно обжалване подлежат само въззивни решения, не и първоинстанционни – действащият ГПК не допуска прескачане на инстанции, поради това, ако първоинстанционното решение в някои свои части не е било обжалвано и не е било предмет на въззивното производство и неговото решение, то е недопустимо срещу тези части да се подаде касационна жалба; 

Второ, не всички въззивни решения подлежат на касационно обжалване – за въззивните решения по определени искове законът предвижда, че въззивното производство е последна инстанция, като въззивното решение в този случай влиза в сила с постановяването си – то е необжалваемо (чл. 296, т. 1 ГПК). Тези въззивни решения, които с оглед на определен имуществен критерий (цена на иска) или с оглед на своя предмет, не подлежат на касационно обжалване са уредени в чл. 280, ал. 3 ГПК, като в тези случаи подаването на касационна жалба срещу тях е недопустимо, тъй като те са влезли в сила. Това се проверява от въззивния съд, чрез който се подава касационната жалба и води до недопустимост на касационната жалба и директното й връщане на касатора от този съд с обжалваемо разпореждане.  

Трето, въззивните решения, които с оглед на горните критерии са обжалваеми пред ВКС, подлежат на допълнителна селекция (проверка), но вече от 3-членен състав на ВКС, като тази проверка е предварителна – ВКС я извършва преди да пристъпи към разглеждане на основателността на самата касационна жалба. Проверката за допустимост на касационното обжалване се извършва от ВКС в закрито заседание, като тук се проверяват допълнителни изисквания, регламентирани от законодателя в чл. 280, ал. 1 и ал. 2 ГПК. Тези допълнителни критерии за достъп до касация очертават касационното производство по действащия ГПК като незадължително и селективно. Важно е да се подчертае, че ВКС е обвързан от законовите критерии – ако са налице, той е длъжен с опреление да допусне разглеждането на КЖ по същество, ако не са налице – с окончателно определение (необжалваемо) по чл. 288 ГПК отказва да допусне иначе редовната и допустима КЖ до разглеждане по същество и това определение слага край на висящността на исковото производство, като то е условие за влизане в сила на обжалваното въззивно решение – чл. 296, т. 3 ГПК. Друга особеност на този модел на касационно обжалване е, че при него редовната и допустима КЖ няма деволутивен ефект – изпращането на делото във ВКС не води до директно пренасяне на висящността на исковото производство пред този съд. Това е така, защото той извършва първо проверка за допустимост по критериите за селекция и чак след това, ако приеме, че са налице и тези допълнителни изисквания, неговото определение поражда деволутивен ефект – чак след този момент той е сезиран и разглежда основателността на касационната жалба, т.е. чак след този момент делото е висящо пред него.  
## **Невлязло в сила въззивно решение** 
Това условие се проверява от въззивния съд, чрез който се подава КЖ, като липсата му прави жалбата недопустима и подлежаща на връщане с обжалваемо определение от въззивния съд.  

Предмет на касационно обжалване са само невлезли в сила въззивни решения. Не са предмет първоинстанционни решения. Това означава, че ако напр. ответникът не е обжалвал пред въззивна инстанция частта за уважаване на иска ( с която е осъден да плати 3 000 лв. неустойка), тази част не е била предмет на въззивното производство и на постановеното въззивно решение. Поради това този ответник не може да подаде касационна жалба срещу осъждането си от първоинстанционния съд, дори и от мотивите на въззивното решение да става ясно, че осъждането е неправилно – напр., защото въззивния съд е приел, че клаузата за неустойка е нищожна. 

Допустим предмет на КЖ са както невлезлите в сила въззивни решения на окръжните съдилища, така и тези на апелативните съдилища. Кой въззивен съд е постановил решението е без значение. И в двата случая компетентен е ВКС – касационното обжалване е централизирано пред върховната съдебна инстанция. 

На касационно обжалване подлежат както въззивните решения по съществото на материалноправния спор, така и контролните. Подлежат тези, които са по съществото на спора – няма значение, дали въззивният съд е потвърдил първоинстанционното решение (и в този случай решението е въззивно), или го е отменил изцяло/отчасти и е постановил свое по отменената част/изцяло. Въззивно решение е и това по евентуалния иск, когато то за първи път е постановено от въззивния съд. Подлежат на касационно обжалване и контролните въззивни решения – тези, с които се обявява нищожност или се обезсилват недопустими решения на първоинстанционния съд – тези решения също могат да са нищожни (напр. решението е постановено при участието в съдебния състав на лице, което към датата на неговото постановяване е било без съдийска правоспособност), недопустими (напр. решението е постановено по просрочена въззивна жалба) или неправилни (напр. неправилно въззивният съд е приел, че първоинстанционното решение е недопустимо и го е обезсилил и върнал на първа инстанция, а решението е допустимо и е следвало въззивният съд да разгледа спора по същество). Невлезлите в сила контролни въззивни решения подлежат на обжалване, независимо от това, дали в тях производството е прекратено, или делото е върнато/препратено, т.е. производството е висящо. С оглед на касационната им обжалваемост това е без значение.  
## **Необжалваеми въззивни решения, съгласно чл. 280, ал. 3 ГПК.** 
Тези решения, които с оглед на определен имуществен критерий – цена на иска, или с оглед на предметен критерий – предмет на иска, не подлежат на касационно обжалване са групирани в т. 1 – т. 3 на чл. 280, ал. 3 ГПК. Това условие отново се проверява от въззивния съд, като липсата му прави КЖ недопустима и подлежаща на връщане с обжалваемо разпореждане от този съд.  

\- т. 1 - решения с цена на иска под 5 000 лв. за гражданските дела и под 20 000 лв. за търговските дела.  

Тук критерият е имуществен - цената на иска, като е меродавна цената, определена определена при предявяване на исковата молба в първоинстанционното производство (ТР №3/2014г. на ОСГТК на ВКС). Важна е цената на иска, а не обжалваемия интерес – обжалваемият интерес може да е под посочената стойност за някоя от страните, но това е без значение. Например – при иск за присъждане на възнаграждение по договор за изработка (сключен между търговци) за 35 000 лв., когато е потвърдено отхвърляне на иска за 10 000 лв., цената на иска е 35 000 лв., а обжалваемият интерес за ищеца е 10 000 лв. Въззивното решение е обжалваемо, защото релевантна е цената на иска, а не интереса. Целта на тази уредба е да се гарантира равенство на страните – така и двете страни могат или не могат да обжалват въззивното решение и това е ясно още от образуване на исковото производство. Делата по потребителски спорове са граждански – чл. 113 ГПК, независимо че тук винаги едната от страните е търговец. При частични искове, релевантна с оглед на цената на иска, а оттук и с оглед на касационната обжалваемост е претендираната с иска част от размера на вземането.  

Изключение от изключението – обжалваеми са решенията по искове за собственост и други вещни права върху недвижими имоти и по съединените с тях искове, които имат обуславящо значение за иска за собственост, независимо от цената на иска. Изменението гарантира достигане до върховната съдебна инстанция на искове за собственост относно недвижими имоти, независимо от цената на иска (данъчната оценка на имота) с оглед на социалната значимост на тези искове.  

т. 2 – тук са включени различни въззивни решения по различни искове, като не може да се посочи обединяващ критерий – изброени са с оглед на предметен критерий – правото, което е предмет на иска: по Семейния кодекс - по искове за издръжка, брачни искове  и съединените с тях искове по чл. 322, ал. 2 ГПК, с изключение на въпросите по чл. 59, ал. 2 от СК в случаите, в които към датата на обявяване на въззивното решение от брака има ненавършило пълнолетие дете, производства по чл. 126, ал. 2, чл. 127а и чл. 130, ал. 3 от СК; искове за възстановяване на собственост по чл. 11, ал. 2 ЗСПЗЗ и по чл. 13, ал. 2 от ЗВСВГЗГФ; в производства за разпределяне ползването на съсобствен имот по чл. 32, ал. 2 ЗС; за отмяна на решение на ОС на ЕС по чл. 40 от ЗУЕС; по молби за промяна на име - чл. 19, ал. 1 ЗГР; за установяване на незаконност на стачка по чл. 17, ал. 1 от Закона за уреждане на колективните трудови спорове. 

т. 3 – Не подлежат на касационно обжалване решенията по въззивни дела по трудови спорове, с изключение на:  

решенията по исковете по чл. 344, ал. 1, т. 1, 2 и 3 от КТ  - това са най-социално значимите трудови спорове, затова решенията винаги подлежат на касационно обжалване; 

по искове за трудово възнаграждение и обезщетения по трудово правоотношение с цена на иска над 5000 лв. – тук критерият за обжалваемост е смесен – както предмет на иска, така и цена на иска – трябва да са налице и двете условия.
## **Критерии за достъп до касационно обжалване** 
Относно подлежащите на обжалване въззивни решения законът въвежда допълнителни изисквания, които очертават касационното обжалване по действащия ГПК като незадължително и селективно. Тези условия се проверяват само от състав на ВКС, който е единствено компетентен по тях – при постъпване на КЖ във ВКС има първа фаза по допустимост пред този съд, която се развива в закрито заседание и завършва с окончателно, необжалваемо определение по чл. 288 ГПК. При наличието им се постановява определение, с което се допуска КЖ до разглеждане по същество – чак тогава започва същинското касационно производство, в което се проверява основателността на КЖ (втора фаза, която е по съществото на подадената КЖ). 

Допускане до касационно обжалване при формулиране на правен въпрос по чл. 280, ал. 1 ГПК: 

С оглед на направените изменения в предпоставките за селекция по чл. 280, ал. 1 ГПК частично запазва значението си ТР№1/2010г. на ОСГТК на ВКС, в което ВКС изясни критериите, регламентирани в посочената разпоредба. Законът въвежда в чл. 280, ал. 1 един общ критерий (условие)– въззивният съд да се е произнесъл по конкретен материалноправен или процесуалноправен въпрос, който е предопределил изхода по конкретния спор. Този въпрос се формулира от касатора – ВКС може само да го прередактира, но не и да го формулира служебно. Възможно е да се посочат няколко такива въпроси. Например такъв въпрос би бил: дали собствеността върху отдадения под наем имот в полза на наемодателя има значение с оглед действителността на договора за наем? Важно е по този въпрос въззивният съд да е взел становище, като това може да е станало и в мотивите, но следва да се е отразило, да е обусловило диспозитива на решението. Такава би била хипотезата, когато въззивния съд е отхвърлил иск за заплащане на наем, като е приела, че договорът за наем е нищожен, тъй като е сключен от наемодател, който не е собственик на недвижимия имот. Правният въпрос е различен от касационното основание (в този случай касационното основание би било нарушение на материалния закон – прието е за релевантно по делото обстоятелство, което съгласно закона няма правно значение). Това е така, защото във фазата по допускане ВКС не взема становище по основателността на касационната жаллба, а само по това има ли правен въпрос, по който въззивният съд се е произнесъл и който е обусловил неговото решение.  

Формулираният правен въпрос трябва да отговаря и на поне едно от допълнителните изисквания по т.1- т. 3: 

т.1 – въззивният съд е решил въпроса в противоречие със задължителната или незадължителната практика на ВКС – може да противоречи на тълкуване, дадено в Тълкувателно решение или постановление, но може да противоречи и на приетото в решение/определение на отделен състав на ВКС по конкретно дело. Например в дадения пример може да се посочат влезли в сила решения на отделни състави на ВКС, в които е прието, че собствеността върху отдадения под наем имот не е от значение за валидността на договора за наем; 

` `т. 2 – въпросът е решен в противоречие с актове на Конституционния съд на Република България или на Съда на Европейския съюз – тези актове може да са както по валидност на приложен по делото закон или акт на европейските институции, така и по тълкуване на КРБ или на акт на ЕС. Например – във въззивното решение е прието, че ответникът е или не е потребител, което е в противоречие с приетото в решение на СЕС по този въпрос; 

т. 3 – въпросът да е от значение за точното прилагане на закона, както и за развитието на правото (едно единно е основанието) – такива са случаите, при които има ново законодателство, което се нуждае от тълкуване (няма практика на ВКС); има противоречива практика по определена разпоредба (може да е не само на състави на ВКС, но и на пониските по степен съдилища – в този случай решенията/определенията на по-ниските по степен съдилища трябва да се представят от касатора и да се представят доказателства, че са влезли в сила); ако има практика, но е необходима нейната промяна поради промяна на обществените отношения;  при празнини в закона.   

В случай, че по съответния правен въпрос има противоречива практика на състави на ВКС – констатира се наличието на две други решения/определения на ВКС, в които съответният въпрос е решен противоречиво (вж. ТР № 2/2011 г. по тълк. д. № 2/2010 г., ОСГТК на ВКС), тогава делото се спира – чл. 292 ГПК, като съставът, пред който то е висящо предлага на Общото събрание да се постанови тълкувателно решение, което да преодолее противоречието. Спират се на посоченото основание и всички други висящи дела пред състави на ВКС, в които е от значение същият правен въпрос. 
## **Допускане до касация при условията на чл. 280, ал. 2 ГПК (без да се формулира правен въпрос).**  
Още с ТР № 1/2010 г. ВКС прие, че при вероятна нищожност или недопустимост на обжалваното решение, касационната жалба следва да се допусне до касация, дори и касаторът да не е формулирал правен въпрос. Този подход беше утвърден и разширен с едни от последните изменения на ГПК, като се въведе нова хипотеза на достъп до касация, съгласно която „Независимо от предпоставките по ал. 1 въззивното решение се допуска до касационно обжалване при вероятна нищожност или недопустимост, както и при очевидна неправилност.” Тълкуването на разпоредбата не създава особени затруднения по отношение на вероятната нищожност или недопустимост на решението, доколкото в това отношение могат да се ползват разясненията, дадени в ТР № 1/2010 г. – ще се допусне, когато посочените в жалбата конкретни процесуални нарушения биха обусловили (при доказване по-нататък в делото) нищожност или недопустимост на въззивното решение. По отношение на другото основание – очевидна неправилност, ВКС се ориентира около разбирането, че става въпрос за много тежък порок на неправилност – прилагане на несъществуваща или отменена норма, прилагане на нормата в обратен на нейния смисъл (contra legem), при явна необоснованост поради грубо нарушение на правилата на формалната логика. Ако посоченото в КЖ отменително касационно основание не е толкова тежко, то тогава страната следва да формулира правен въпрос по чл. 280, ал. 1 ГПК. 
## **Право на касационно обжалване** 
` `Характеристиките са сходни с тези на правото на въззивно обжалване. То обаче е възможност за защита срещу нищожно, недопустимо или неправилно въззивно решение. Различно е от правото на иск, както и от правото на въззивно обжалване. 

` `Предпоставки за възникване на правото на касационно обжалване.  

правен интерес – твърди се, че въззивното решение страда от някой от пороците, регламентирани като касационни основания в чл. 281 ГПК, а при неправилно решение – че то е и неизгодно за обжалващата страна; 

процесуална легитимация – лица, които са били страни (главни и подпомагащи) във въззивна инстанция; лица, които не са били конституирани, но биха били необходими другари на една от страните – арг. чл. 304 ГПК; 

преклузивен срок – едномесечен от връчване на препис от решението.


