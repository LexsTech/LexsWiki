# **Касационни основания. Особености на производството пред касационна инстанция при първо и второ по ред разглеждане на делото от тази инстанция.**
## **Касационни основания – чл. 281 ГПК** 
` `Това са видовете пороци на въззивното решение, които дават право на касационното му обжалване. 

Т.1 – всички пороци, които водят до нищожност на решението. 

Т.2 – пороци, водещи до недопустимост на решението, за които съдът следи служебно 

Т.3 – три основания за правилност, нарушение на материалния закон, съществено нарушение на съдопроизводствените правила и необоснованост. 
1. ### ` 	`Образуване на касационното производство- чл. 284 – чл. 287 ГПК.  
` 	`Сходно е с образуването на въззивното производство. 

Писмена касационна жалба – особеното е, че има изискване за: 1) точно и мотивирано изложение на касационните основания от жалбоподателя – това е условие за редовност на жалбата (бланкетна КЖ е недопустима); 2) приподписването й от адвокат/юрисконсулт, освен ако страната или законният й представител няма юридическа правоспособност. Не могат да се сочат нови факти и да се правят доказателствени искания.Има специално приложение с правния въпрос по чл. 280, ал. 1 ГПК. 

Подава се чрез въззивния съд, който има правомощия по проверка за редовност и допустимост на жалбата. При нередовност - с разпореждане дава срок за отстраняване на отстраним порок, като оставя без движение КЖ; ако е неотстраним порок или не е отстранен в срок – връща жалбата, като разпореждането за връщане е обжалваемо. Въззивният съд проверява дали решението е обжалваемо с оглед на критериите по чл. 280, ал. 3 ГПК, но не и дали са налице критериите за достъп до касация по чл. 280, ал. 1 и ал. 2 – те се проверяват само от състав на ВКС.  

Последици на КЖ – има суспензивен ефект (въззивното решение не влиза в сила), но жалбата не влияе върху неговата изпълняемост – чл. 282 ГПК; няма директен деволутивен ефект – той настъпва, само ако ВКС прецени, че са налице и допълнителните условия за достъп до касация.  

При редовна КЖ – изпраща препис на ответника по КЖ, който, аналогично на въззиваемия, има право на отговор и на насрещна касационна жалба. Срокът тук е едномесечен от получаване на препис от КЖ. Относно насрещната КЖ съответно важи изложеното за насрещната въззивна жалба – но тук се насочва срещу необжалвана част на въззивното решение. Насрещната КЖ трябва да отговаря на всички изисквания за КЖ, вкл. се проверява и наличието на критериите за достъп.
## **Особености на производството пред касационна инстанция при първо и второ по ред разглеждане на делото от тази инстанция**
### ` 	`Производство пред ВКС 
И тук необходимите другари на касатора се конституират служебно. 1. Проверка за редовност и допустимост на КЖ - в закрито заседание от 3-членен състав на ВКС. Ако КЖ е недопустима или при неотстраняване на пороците в срок – връща жалбата, като определението за връщане е обжалваемо. 

Ако приеме, че КЖ е редовна и допустима, отново в закритото заседание (същото, в което проверява и условията по предходния пункт) в 3-членен състав проверява, дали жалбата отговаря на специалните изисквания за достъп до касация по чл. 280, ал. 1 и ал. 2 ГПК. Произнася се с определение по чл. 288 ГПК, което не подлежи на обжалване, окончателно е. Ако не се допусне до касация, обжалваното въззивно решение влиза в сила – 296, т. 3 ГПК. 

Ако са налице допълнителните критерии – с определение допуска жалбата до разглеждане (в този момент настъпва нейният деволутивен ефект), насрочва се открито съдебно заседание, за което страните се призовават чрез публикация в неофициалния раздел на ДВ. Тук страните провеждат устни състезания, като доизясняват изложените в жалбата касационни основания и отговора си. 
### Решения на ВКС – чл. 293 ГПК. 
Обхватът на проверката е дефиниран в 290, ал. 2 ГПК, като разрешението е аналогично на това, което важи при въззивното производство (чл. 269 ГПК).  

Служебно проверява за нищожност на въззивното решение, включително и в необжалваната част, като правомощията на ВКС са като на въззивния съд (с решение прогласява нищожност на решението и връща делото/прекратява го при недопустимост на процеса). 

Служебно проверява за недопустимост, но само в обжалваната част. Отново правомощията са аналогични на тези на въззивния съд – с решение обезсилва решението и прекратява изцяло делото/само въззивното производство (зависи къде е порокът), или връща на въззивна/първа (отново зависи къде е порокът – ако идва от първа инстанция – ще обезсили и въззивното решение, и първоинстанционното и ще върне в първа, ако порокът идва от въззивна инстанция – след обезсилването ще върне там). 

Извършва пряк контрол за правилност само на посочените в жалбата основания, като отново служебно следи за нарушение на императивна материалноправна норма. При констатация, че въззивното решение е правилно – с решение го оставя в сила (именно въззивното решение поражда правните последици, решението на ВКС е само условие за тяхното пораждане). Ако решението е неправилно – отменя го. И тук важат правилата за невлошаване на положението на обжалващия. Също така се прилагат и правилата, важими при евентуалното ОСИ, ако се отмени решението по главния иск, тогава се възстановява висящността по евентуалния иск, което ще наложи връщане на делото във въззивна инстанция. Отмяната на неправилното въззивно решение води до необходимост от ново решение. Кой ще разгледа спора по същество зависи от порока, довел до отмяна. Когато основанието за отмяна на решението не налага извършването на нови съдопроизводствени действия или повторно извършване на порочни процесуални действия, ВКС решава сам спора по същество – в едно и също решение отменя и постановява ново. Когато се налага извършването на нови процесуални действия или повтарянето на порочно извършени такива, отменя и връща делото на въззивна инстанция. С това решение ВКС дава задължителни указания на въззивния съд в две насоки: 1) по тълкуването и прилагането на закона и 2) от кое действие да бъде разгледано делото – зависи кога е допуснато нарушението.  
### Второ въззивно разглеждане на делото – чл. 294 ГПК. 
Важат правилата за въззивното производство, но има някои особености. Разглежда се в друг 3-членен съдебен състав. Този състав е длъжен да спази дадените от ВКС указания по тълкуване и прилагане на закона. Обвързан е и от параметрите, за които се отнася отмяната – само в тези параметри се извършват съдопроизводствени действия.  

` `Допустими са нови факти и доказателствени средства, но при спазване на концентрационното начало – нововъзникнали и новооткрити след приключване на съдебното дирене при първото въззивно разглеждане. Новото въззивно решение подлежи на касационно обжалване.  
### Второ касационно разглеждане на делото – чл. 295 ГПК. 
` `Важат разгледаните вече правила относно възникването и упражняването на правото на касационно обжалване. Особеното тук е това, че страната може да се позовава само на пороци, които са допуснати при второто въззивно разглеждане на делото.  

` `Правомощията на ВКС при повторното обжалване. Няма разлика при нищожност/недопустимост на второто въззивно решение. Има особености при неправилност – чл. 295, ал. 2 ГПК – след отмяна на такова решение ВКС винаги разглежда и решава спора по същество.  

В случай, че се налага да се извършват съдопроизводствени действия – да са съберат доказателствени средства, например, ВКС сам следва да ги събира. В този случай той действа с правомощията на въззивна инстанция. За тази цел ВКС с едно решение отменя въззивното решение и насрочва открито заседание по делото за извършване на действията. В този случай пред ВКС могат да се сочат нови (новоузнати/нововъзникнали) факти и доказателства – трябва да са такива, които са узнати/възникнали след приключване на съдебното дирене при второто въззивно разглеждане на делото. След извършване на тези действия, ВКС постановява отделно (второ) решение, с което решава правния спор.


