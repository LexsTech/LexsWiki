---
title: Тема 17
---

# **Срокове в гражданското право. Давностни, преклузивни, рекламационни срокове. Начало и край на сроковете. Спиране и прекъсване на давностните срокове. Действие на изтекла давност.**

## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%93%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2017.mp3" type="audio/mpeg">
        </audio>
    </div>

## **Срокове в гражданското право**
### Понятие
Срокът има различно значение в гражданското право:

В облигационното право срокът определя от кой момент субективното право става изискуемо/от кой момент могат да се приложат мерките на държавната принуда. Срокът има значение във връзка с погасяването на субективните права – изтичането на определен срок погасява правото на вземане;

При придобивната давност изтичането на определен срок от време води до пораждането на възможността на едно лице, което е владелец на дадена вещ, да се позове на придобиването й по давност. Времето е от значение и при давността;

Определени права така са обвързани с определен срок, че могат да се упражняват само през неговото времетраене – напр. авторското право или преклузивните срокове в процесуалното право.

Срокът представлява определен отрязък от време, който се характеризира с начален и с краен момент. Срокът обаче може и да е точно фиксиран.
### Видове срокове
Според това къде са установени сроковете могат да бъдат: 

- Законни срокове – установяват се в НА. Такива например са сроковете за придобивна и погасителна давност;

- Съдебни срокове – определят се от съда (сроковете в гражданския процес, които не са установени в ГПК);

- Административни – определят се от длъжностни лица в администрацията

- Договорни – определят се от сраните по договорното ПО.


Сроковете биват и материално-правни, и процесуално-правни. 32 и сл. ГПК уреждат сроковете в процеса (когато сроковете не са установени от закон, те се определят от съда). В 72 ЗЗД също има срокове (там се определя броенето на сроковете).

От гледна точка на облигационното право, в смисълът му на падеж:

Срокът може да е: напълно определен (1 януари 2013); относително определен с начален момент неопределен и краен определен (менителница с падеж 1 месец след предявяването й); относително определен с краен момент неопределен и начален определен (застраховка живот); абсолютно неопределен (застраховка в полза на трето лице, което ще получи сумата, когато бенефициарът встъпи в брак);

Страните обикновено определят срока изрично, но когато той не е абсолютно определен, те могат да установят начин за неговото определяне след възникване на задължението. Такъв срок е определяем. Определянето на срока може да бъде право на длъжника или на кредитора. Страните могат да овластят и трето лице да определи срока. Срокът може да бъде и мълчаливо установен, когато естеството на задължението, начина и мястото на изпълнението и целта на договора, предполагат, че задължението трябва да се изпълни след настъпването на бъдещо сигурно събитие (ски услуги).В такива случаи точното време на изпълнение се определя съобразно с добросъвестността. 

Времето на изпълнение или начина на определянето му могат да бъдат установени и от закона, най-често с диспозитивни правила. Например при продажба цената се заплаща при предаването на вещта (чл. 200, ал. 2 ЗЗД), др. – чл. 233, ал. 2 и чл. 248 ЗЗД; чл. 486, чл. 551 и 552 ТЗ. 

Срокът може да бъде определен и от съда чл. 69, ал.2 ЗЗД Ако изпълнението е предоставено на волята или на възможностите на длъжника, кредиторът може да поиска от районния съд да даде на длъжника достатъчен срок. Съдът може да предложи срок и ако в хода на процеса за разваляне на договор, длъжникът предложи плащане – чл. 87, ал. 3 ЗЗД. По ТЗ, ако страните са предвидили трето лице да определи срока, но то не упражни правото си, всяка от страните може да иска определяне на срок от съда чл. 299, ал. 1 ТЗ. 

Когато е установен срок, длъжникът трябва да престира в съответствие с него. Ако страните не са уговорили никакъв срок, задължението е безсрочно. Ако по силата на специална норма, срокът не може да бъде определен, се прилага субсидиарно правилото на чл. 69 ЗЗД съгласно което кредиторът може да иска изпълнение веднага. „Чл. 69. Ако задължението е без срок, кредиторът може да иска изпълнението му веднага.“ В литературата се спори трябва ли при безсрочните задължения кредиторът да отправи първо покана за изпълнение или падежът следва да се определи според добросъвестността. Едната теория се аргументира с чл. 84, ал. 2 ЗЗД „Когато няма определен ден за изпълнение, длъжникът изпада в забава, след като бъде поканен от кредитора“ и правилата на морала и добросъвестността. Според Кал. при безсрочните задължения поканата няма значение, защото кредиторът е изчакал настъпването на падежа и длъжникът е в забава. Освен това по чл. 114 се залага, че трябва поканата изрично да е уговорена, за да се приеме, че вземането става изискуемо след нея „Ако е уговорено, че вземането става изискуемо след покана, давността започва да тече от деня, в който задължението е възникнало“.

Срокът е от значение за възможността да се изпълни предсрочно и забавата. Той може да е в полза на длъжника, на кредитора или и на двете страни. 

По правило срокът се смята за установен в полза на длъжника. Чл. 70. „Срокът се смята уговорен в полза на длъжника, ако не следва друго от волята на страните или от естеството на задължението.“ Изключения са допустими само при противна уговорка или ако от естеството на задължението следва друго (задължението е изпълняемо, но не и изискуемо). Паричните лихвоносни задължения са винаги в полза на длъжника чл. 70, ал. 3 „При лихвоносно парично задължение длъжникът може да плати преди срока и да приспадне лихвите за времето до края на срока.“ Принципът, че срокът е в полза на длъжника означава, че длъжникът може да изпълни задължението си и преди срока, но кредиторът не може да иска изпълнение преди срока чл. 70, ал. 2 „Длъжникът може да изпълни задължението си предсрочно, освен ако срокът е уговорен и в полза на кредитора.“ Ако кредиторът предяви иск за изпълнение преди вземането да е станало изискуемо, искът ще бъде отхвърлен като неоснователен. Ако изискуемостта настъпи по време на процеса, искът ще бъде уважен чл. 235, ал. 3 ГПК. В някои случаи съдът може да уважи иска и без да е настъпила изискуемостта – чл. 124, ал. 2 ГПК Може да се предяви иск за осъждане на ответника да изпълни повтарящи се задължения, дори тяхната изискуемост да настъпва след постановяване на решението.

Срокът може да бъде уговорен в полза на кредитора. Тогава кредиторът може да иска изпълнение и преди срока, а длъжникът не може да изпълни преди него (задължението е изискуемо, но не и изпълняемо). Кредиторът може да иска предсрочно изпълнение и ако длъжникът изгуби преимуществото на срока. За предсрочна изискуемост има и специални легални правила: чл. 249 „...заемодателят може да иска връщането на вещта и преди това, ако сам неотложно се нуждае от нея..“ и чл. 252 ЗЗД „Влогодателят може всякога да поиска връщането на вложената вещ и на получените от нея плодове, даже и да е уговорено, че влагането ще трае определено време“. Ако длъжникът е престирал предварително, а срокът е бил в полза на кредитора, изпълнението е действително и той не може да търси обратно даденото по аналогия с чл. 118 ЗЗД.

Ако срокът е установен в полза и на двете страни, нито длъжникът може да престира, нито кредиторът може да иска изпълнение преди срока чл. 208, ал. 2 „Срокът, определен за отделните доставки, се предполага уговорен в интереса на двете страни“ при периодични доставки.
## **Давностни, преклузивни,** рекламационни **срокове**
### Погасителна давност 
Терминът давност е заемка от руски език и означава преминало време, с чието изтичане се придобива едно право (придобивна) или се прекратява възможността за принудителното му осъществяване (погасителна давност). ЗД предвиждаше, че придобивна и погасителната давност са видове давност, а давността е родово понятие (чл. 1 ЗД – средство за придобиване на едно право или за освобождаване на длъжника от едно задължение чрез изтичане на определен период от време, съвременното законодател, доктрина и СП третира придобиване и погасителната давност като самостоятелни правни институти а не като разновидност на родовото понятие давност.

Институтът на придобиваната давност е институт на българското вещно право (чл. 79 ЗС) – представлява първичен способ за придобиване право на собственост. Институтът на погасителната давност намира приложение във всички правни отрасли – както публични, така и частни.

Терминът погасителна давност се употребява в две правни значения: като правен институт и като юридически факт с гражданскоправни последици.
### Погасителната давност като институт
Погасителната давност като институт намира основната уредба в чл. 110-120 ЗЗД. Тази уредба има правно значение на lex generalis и се прилага във всички случаи, когато няма специални норми. Наред с нея особени разпоредби се намират и на други систематични места в ЗЗД – чл. 32, ал. 2 и 3, чл. 33, ал. 2, чл. 197, чл. 265, ал. 3 и т.н. Наред с това в редица други частноправни закони има правила lex specialis – чл. 76-77 ЗАПСП, чл. 207, ал. 3 и чл. 358 КТ, чл. 29, ал. 3, чл. 98, чл. 366, чл. 378, чл. 532, чл. 534, чл. 561, чл. 580 ТЗ, чл. 197 КЗ.

Международно частноправната уредба се намира в чл. 63 КМЧП – подчинява се на правопорядъка на който се подава материалното ПО. 

От анализа на всички разпоредби: В значението си на правен институт погасителната давност е съвкупност от правни норми, които уреждат фактическия състав на погасителната давност, специалните видове давностни срокове, началният момент на давностния срок, основанията за спиране и прекъсване, правните последици от спирането на давностните срокове, правните последици от изтичането на давностния срок, реда за прилагане на изтеклата давност. 

Относно систематичното място на института на погасителната давност в доктрината ни има правни спорове за това:

- Дали погасителната давност е институт на материалното право, или на процеса;

- Като институт на материалното право – дали мястото му е в общата част на гражданското право, или е институт на облигационното право по аргумент от чл. 110 ЗЗД.


У нас преобладава разбирането, че погасителната давност е институт на материалното, а не на процесуалното гражданско право, който намира приложение и в други частноправни отрасли. Основните съображения черпим от чл. 118-120 ЗЗД, чието тълкуване показва, че възражението на длъжника за изтекла погасителна давност срещу иск за изпълнение води до отхвърляне на иска като неоснователен, а не като процесуално недопустим. Това е така, защото субективното право продължава да съществува и след изтичането на погасителната давност, но длъжникът може да откаже да изпълни. Ако длъжникът не възрази срещу изтеклата погасителна давност, съдът трябва да уважи иска срещу длъжника. (чл. 118 „Ако длъжникът изпълни задължението си след изтичането на давността, той няма право да иска обратно платеното, макар и в момента на плащането да не е знаел, че давността е изтекла“). Наличието или отсъствието на изтекла погасителна давност има отношение за допустимостта на иска. Т.е. правните последици са материалноправни, а не процесуално.

По отношение на това дали е институт на общата част на гражданското право, или е институт на облигационното право – колебанията идват от буквата на чл. 114 във връзка с чл. 110 ЗЗД, които свързват погасителната давност с вземанията. Облигационните субективни права са основното приложно поле на погасителната давност, но не единственото. Погасителната давност е институт на общата част на гражданското право, тъй като намира приложение не само във всички дялове на гражданското право, но и във всички частноправни отрасли.
### Погасителната давност като юридически факт
Като юридически факт с гражданскоправни последици погасителната давност представлява определен от закона период от време, след изтичането, на който за длъжника възниква субективното право да откаже изпълнение на едно непогасено (чрез някои от способите за погасяване), без риск да носи някакви неблагоприятни правни последици. Тези други начини за погасяване са: чрез изпълнение, чрез прихващане (чл. 103 ЗЗД), новация (чл. 107 ЗЗД), опрощаване (чл. 108 ЗЗД), сливането, отказ от право и т.н.

Буквалното (езиково) тълкуване на чл. 110 ЗЗД („С изтичане на петгодишна давност се погасяват всички вземания, за които законът не предвижда друг срок“) може да доведе до извода, че се изтичането на давностният срок има за последица на погасяване самото субективно право. Тогава би трябвало да сложим погасителната давност при способите за погасяване на задълженията. Неправилността на този извод става ясна в систематичното тълкуване на чл. 110 във връзка с чл. 118 – изтичането на срока не засяга съществуването самото субективно право – не може да се предяви иск за недължимо платено. Законът не допуска обратното търсене на това, което си платил включително когато и длъжникът не е знаел, че е имал възможността да се позове на изтекла погасителна давност. Чл. 120 предвижда, че настъпването на правни последици от изтеклата погасителната давност зависи от това дали длъжникът ще се ползва от правото си да се позове на изтеклата погасителна давност, защото съдът служебно не може да се позове. Самото материално право не се засяга от изтичането на погасителната давност.

Погасителната давност дава право на длъжник да откаже изпълняване на задължението като противопостави едно пресекателно (перемторно) възражение за изтекла погасителна давност.

Фактическият състав на погасителната давност включва поне два кумулативно необходими елемента:

1. Неупражняване от страна на титуляра на едно съществуващо (непогасено) изискуемо субективно право – т.е. кредитора бездейства;

2. Изтичане на определения от закона срок. Много рядко законодателя дава възможност на страните да определят продължителност на срока (чл. 197 ЗЗД).


При изменение на закона, докато тече давностният срок кой закон ще се прилага? За започнали да текат срокове се прилага стария закон, освен ако за завършването на срока е предвиден по-дълъг срок от този в новия закон (от остатъка на срока) – пар. 7 ПЗР ЗЗД. По отношение на МЧП – чл. 65 КМЧП.

Съществува ли трети елемент – волеизявление на титуляра на субективното право по чл. 120 ЗЗД или е едно правно действие на длъжника по упражняване на едно ново субективно право, което се поражда от изтеклата погасителна давност? ФС на изтеклата погасителна давност е двуелементен от неговото осъществяване се поражда едно непритезателно субективно право да откаже да изпълни задължението, като противопостави едно перемторно задължение.

Извод за съдържанието на ФС на погасителната давност ни дава основание да я причислим към категорията на юридически събития.
### Вида и съдържанието на погасителната давност
Тези от авторите, които приемат, че възможността за принудително удовлетворяване на ГСП не е елемент от неговото съдържание стигат до извода, че с изтичане на срока на погасителната давност се стига до погасяване на процесуалното право на иск – т.е не се внася качествени промени в съдържанието на СП. Тези от авторите, които поддържат, че възможността за принудително удовлетворявано е елемент от неговото съдържание в състоянието му на притезание казват, че изтичането на погасителната давност внася качествена промяна в СП, което в състояние на притезание преминава в естествено право. Споровете относно това дали правото на иск съществува като елемент на гражданските субективни права намира значение на плоскостта на правните последици от изтичането на погасителна давност.

!!! tip "Таджер"

    Правото на иск е самостоятелно, отделно СП, което е различно от неизпълнението материално СП приемат, че с изтичане на срока на погасителната давност се погасява само и единствено процесуалното право на иск. 

!!! tip "Павлова"

    СП включва в съдържанието си възможността на неговото принудително осъществяване (притезание), смята че изтичането на погасителната давност има за последица настъпването на качествена промяна на самото неизпълнено субективно право, което преминава от притезание в състояние на естествено задължение и естествено право. 

Субективното материално право губи способността си да бъде принудително изпълнявано, осъществявано, обаче може да бъде изпълнено доброволно. Изпълнение на естественото право не поражда юридическия факт длъжникът да иска това, което е дал на основание плащане на нещо недължимо.

### Функции на погасителната давност
Институтът на погасителната давност изпълнява различни функции в зависимост от интересите, които обслужва:

Дисциплинираща функция, доколкото създава стимули на носителите на субективни права да ги упражняват преди да е изтекъл срокът за тяхното упражняване. Бездействалият кредитор сам си е виновен.

Обслужва идеята за стабилност и правна сигурност на оборота, в смисъл, че с изтичането на давностния срок правното положение се привежда в съответствие с фактическото. Неупражняването на правото в рамките на давностния срок поражда в полза на длъжника правна възможност да откаже да изпълни. Това не значи, че погасителната давност е юридическа санкция. Бездействието на кредитора може да се е дължало на много причини и не може да се квалифицира като нещо противоправно. Трайната съдебна практика казва, че вземането остава да съществува в естествено състояние (т.е. ВС приема, че притезанието е материално право).

Облагодетелстваща функция за длъжника, т.е. давността тече в интерес на длъжника. С изтичане на срока на погасителна право за длъжника се поражда непритезателно СП да отхвърли иска и да не изпълни задължението. Съгласно чл. 120 обаче длъжникът може да не се възползва от това право. Преклузивните текат със сигурност в полза на длъжника.
### Приложно поле на погасителната давност
Главното приложно поле е при облигационните СП – при вземанията. Това са тези СП, които в случаи на нарушение се защитават с осъдителни искове (чл. 124, ал. 1, предложение 1 + ал. 2 ГПК).

По давност се погасяват освен главни и акцесорни вземания (за лихва, за неустойка, правото на задържане и т.н.). Този извод следва от чл. 119 ЗЗД „С погасяването на главното вземане се погасяват и произтичащите от него допълнителни вземания, макар давността за тях да не е изтекла“. Например заем с лихва; чл. 72 ЗС правото на задържане се погасява автоматично с погасяването на вземане за необходими и полезни разноски.

В приложното поле на погасителната давност попадат не само вземания, т.е. притезателни субективни права, но и преобразуващи субективни права, които се защитават с конститутивни искове (чл. 124, ал. ГПК). Главното приложно поле на преобразуващите е да се преклудират, т.е. с преклузивни срокове. В част от случаите погасяването на непритезателни СП става по силата на изрична правна норма, която квалифицира срока като давностен – чл. 32, ал. 2 ЗЗД „Правдавност“, чл. 87, ал. 5 ЗЗД „Правото да се разваля договорът се погасява с петгодишна давност“. В други случаи давностният характер на срока се извлича по тълкувателен път – срокът на упражняване на правото наследникът да иска възстановяване на накърнената си запазена част по чл. 30 ЗН („Наследник с право на запазена част, който не може да получи пълния размер на тази част поради завещания или дарения, може да иска намалението им до размера, необходим за допълване на неговата запазена част, след като прихване направените в негова полза завети и дарения с изключение на обичайните дарове“). Законът не квалифицира нито характера на срока, нито продължителността му, но ВС приема, че това преобразуващо право следва да бъде упражнено в рамките на общата петгодишна давност, която за даренията започва да тече от момента на откриване на наследството, а за завета от момента, в който облагодетелстваните лица ги упражнят. Друг пример е правото да се иска обявяването на един предварителен договор за окончателен също е обвързано с давностен срок. Искът трябва да бъде предявен в петгодишен срок.

Извод: поначало сроковете за упражняване на преобразуващите субективни права са преклузивни, освен ако с изрична правна норма е предвидено или по тълкувателен път не се изведе, че са давностни.
### Неприложимост на погасителната давност
Поначало от приложното поле на погасителната давност са изключени абсолютните субективни права. Това следва от особената им правна природа като права, на които кореспондира задължението всички да ги зачитат. Възможността на правото на защита на титуляра на абсолютно субективно право не се погасява, тъй като те се пораждат при нарушение.

По действащото ни законодателство извън приложното поле на погасителната давност стои правото на собственост. По стария Закон за давността чл. 37 е предвиждал, че се погасяват всички субективни вещни права поради неупражняването им в срок от 20 години. Действащият ЗС не предвижда такъв способ за погасяване на правото на собственост. В сила е принципът numerus clausus относно основанията за прекратяване правото на собственост (чл. 99 ЗС „Правото на собственост се изгубва, ако друг го придобие или ако собственикът се откаже от него“). Тези хипотези са изчерпателно изброени. Не може да се погаси по давност правото на собственост при неупражняване от титуляра му, но може друг да го придобие по първичен начин. Що се отнася до ограничените вещни права се предвиждат специални правни норми. Правото на строеж и ползване се погасяват поради неупражняването им в рамките на петгодишен давностен срок (чл. 59, ал. 3 ЗС, чл. 67 ЗС). Законът изрично квалифицира срокът като давностен, но според проф. Матеева вещното право не може да е в естествено състояние (чл. 17 КРБ). Самата конструкция на правото на собственост изключва съществуването им като незащитимо право. Законът изрично ги квалифицира като давностни, за да се създаде възможност да се приложат чл. 115 и чл. 116 ЗЗД относно спиране и прекъсване на давностния срок, но правните последици от изтеклия давностен срок е преклузия, поради това, че вещните права не могат да са в естествено състояние. Не може едно естествено право да се впише в Имотния регистър. Чл. 84 ЗС препраща към ЗЗД „Относно придобивната давност, освен горните правила, се прилагат съответно и чл. 113, 115, 116, 117 и 120 от Закона за задълженията и договорите“.

Извън приложното поле са и петиторните (вещен иск за защита на вещни субективни права) искове не се погасяват по давност и не се преклудират – ревандикационният (чл. 108), негаторният иск (чл. 109 ЗС, чл. 109а ЗС), положителен и отрицателен установителен иск (чл. 124, ал. 1 предложение второ и трето). Само в хипотезата на чл. 78, ал. 2 ЗС ревандикационният иск се преклудира – загубена или открадната вещ. След изтичането на този три годишен срок се стабилизират правата на добросъвестния владелец. Посесорните искове се преклудират със 6 месечен срок, но те са за фактически действия - владение.

Не се погасяват по давност правото на име (чл. 12 ЗГР), правото на фирма (чл. 7 ТЗ), правото на живот, както и повечето правата, посочени в глава втора КРБ.

Извън обхвата на погасителната давност стоят срочните абсолютни права от категорията на авторските права (чл. 27 ЗАПСП), правото на марка (чл. 20 ЗМГО). Тези права съществуват само в рамките на предвидения от закона срок, след изтичането на които самото право се прекратява автоматично (например 70 години след смъртта на автора; за марката – 10 години след датата на регистрация). Обаче, правото на възнаграждение на автора, което възниква като конкретно субективно право при използване на авторското му произведение е облигационно имуществено право, което се погасява с общата петгодишна давност.

Не се погасява по давност искът за установяване на нарушеното право на марка (чл. 76, ал. 1, т. 1 ЗМГО), както и искът за преустановяване на нарушението. Обаче искът за обезщетение на претърпените вреди се погасява с петгодишна давност.

Не се погасяват по давност установителните искове, защото с тях не се иска осъждане на длъжника за принудително изпълнение на неудовлетвореното притезание. С тях се иска съда да се произнесе със сила на пресъдено нещо като внесе яснота. Примери за установителните искове са:

- Исковете за установяване нищожността на сделка (чл. 124, ал. 1 предложение 2);

- Искове за факти с правно значение (чл. 124, ал. 4 ГПК);

- Исковете за установяване на престъпни обстоятелства, които са от значение за гражданските ПО (чл. 124, ал. 5 ГПК – например наследникът убива наследодателя);

- Установителен иск за съществуване или несъществуването на брак (чл. 318 ГПК);

- Исковете за установяване на произход от майка (чл. 61 СК);

- Правото на делба, а това право е преобразуващо (чл. 34, ал. 3 ЗС, чл. 69, ал. 1 ЗН);

- Правото на развод (чл. 49 СК);


Не се погасяват и редица непритезателни субективни права, за които е установен преклузивен, а не давностен срок – едногодишният преклузивен срок по чл. 31 СК за определяне на по-голям дял на съпруга от имуществената общност; чл. 29, ал. 3 и чл. 30 СК, всички искове за унищожаване на брака. След отмяната на чл. 50 ЗН вече не се погасява по давност правото да се приеме или откаже наследство.
### Видове давностни срокове 
Общата давност е петгодишна (110 ЗЗД). По-къси, тригодишни давностни срокове, са предвидени в 111 ЗЗД при следните три хипотези:

Вземанията за възнаграждения за труд, за които не е предвиден друг давностен срок – тук се включват всички правоотношения, които имат за предмет някакъв труд (напр. възнаграждението по един договор за изработка). 

Чл. 197 KЗ - правата по застрахователния договор се погасяват с тригодишна давност считано от датата на настъпване на застрахователното събитие, а при застраховки "Живот" и "Злополука" и при застраховки "Гражданска отговорност" - с петгодишна давност от датата на настъпване на събитието.

Вземанията за обезщетения и неустойки от неизпълнен договор – това са вземания, които имат санкциониращ характер, като в тригодишен давностен срок се погасяват вземанията по един неизпълнен договор, но не и от един деликт.

Давността за иска за реално изпълнение на задължението обаче е 5 години, а не три (79 ЗЗД). Тук особеното е, че тогава, когато заедно с иска за реално изпълнение се търсят и вреди, то в този случай давността ще е разделена – 5 години за иска за реално изпълнение, а искът за обезщетение за вреди ще бъде с давност 3 години.

Вземанията за наем, лихви и други периодични плащания – тук става въпрос за периодични плащания, т.е. тригодишният давностен срок ще погаси само онова, което е вън от тези три години.

В този смисъл е и 119 ЗЗД – с погасяването на главницата, се погасяват и лихвите, които се дължат по нея, макар за тях давността още да не е изтекла. От тук следва, че, ако длъжникът, от когото се търси главното вземане възрази, че главното вземане е погасено по давност, това влече след себе си и погасяване на лихвите, макар погасителната давност за тях да не е изтекла. В тази посока е и съдебната практика – според Реш. № 2648 от 1978 г на І г.о. на ВС, макар давността за лихвата да не е изтекла, ако главното вземане е погасено по давност, погасява се и вземането за лихвата. Поставя се въпросът, ако вземането за лихвите е предявено след изтичане на тригодишния срок от изискуемостта на главното вземане, има ли основание кредиторът да иска да му се присъдят лихвите? Тъй като лихви се дължат за всеки изминат ден след изпадането от забава на длъжника и с оглед на това, че искът е предявен след изтичането на повече от три години от изискуемостта на главното вземане, то не всички лихви ще се погасят заедно с главното вземане, а само онези, които са били дължими преди тригодишния срок от предявяване на иска, т.е. не се погасяват заедно с главното вземане и лихвите, които са текли от момента на изискуемостта на вземането до погасяването по давност на главното вземане.

Тригодишна е давността и за иска, с който се иска унищожаване на сделка по 32 ЗЗД. 1 година е срокът за унищожаване на сделка, която е сключена в хипотезата на крайна нужда при явно неизгодни условия по 33 ЗЗД. 

Едногодишна е и давността на регресните искове срещу джирантите. Исковете по менителницата срещу платеца се погасяват с тригодишна давност от падежа. Исковете на джирантите помежду им и срещу издателя се погасяват с шестмесечна давност

При общия режим на продажбата (197 ЗЗД), искът на купувача, на когото е престирана вещ с недостатъци, се погасява по давност с изтичането на 1 година при продажбата на недвижима вещ и шест месеца при продажбата на движима вещ. Давностният срок започва да тече от деня на предаването на вещта. Тъй като погасителната давност е императивно уредена, в 113 ЗЗД се съдържа забрана за скъсяване или удължаване на давностните срокове. Отказ от неизтекла давност също е недопустим. Въпреки тази забрана обаче, в специалните случаи на 197 ЗЗД погасителните срокове на исковете могат да бъдат променени със съгласието на страните.
### Конкуренция на давностни срокове
Няма същинска конкуренция на давностни срокове, когато за едно субективно право е предвиден със специална правна норма по-кратък давностен срок от общия петгодишен. В тези случаи специалната правна норма дерогира общото правило. Същинска конкуренция е налице, когато за едно вземане са установени с различни правни норми различни по продължителност давностни срокове, като се изхожда от различни критерии – напр. чл. 111, б. „б” и чл. 366 ТЗ. В тези случаи ще се прилага нормата, която установява по-кратката погасителна давност. 
### Отграничаването на погасителната давност от други правни явления
**Погасителна и придобивна давност**

Приликата е, че са юридически факти с гражданскоправни последици и ФС съдържат течене на някакви срокове. Срокът се характеризира с начален и краен елемент. Правилата за спиране и прекъсване на давностния срок се прилагат и при придобивната давност (чл. 84 ЗС). И в двата случая не се допуска отказ от неизтекъл давностен срок (чл. 113 ЗЗД). Друго общо е, че и в двата случая давността не се прилага служебно, а въз основа на волеизявление на заинтересованото лице.

Извън тези общи белези погасителната и придобивната давност се различава правната същност, по своето приложно поле, по съдържанието на ФС и по възникващите от тях гражданскоправни последици. Докато придобивната е институт само на вещното право, погасителната намира приложение във всички правни отрасли.

Докато погасителната давност е период от време, в който СП съществува, но не се упражнява от неговия титуляр, то придобивната е период от време, в което едно лице фактически упражнява съдържанието на едно вещно право, без да е негов титуляр. Лицето владелец ще придобие по първичен придобивен способ вещно право.

За разлика от погасителната давност, която е от категорията на юридическите събития, то придобивната давност включва и намерение (субективен елемент). За да може да се възползва от последиците от изтеклата погасителна давност този владелец трябва да се позове на нея. Позоваването е conditio juris, за може да се приложи изтеклата придобивна давност и да се придобие правото. Ако има спор – установителен иск, а ако няма чл. 587, ал. 2 ГПК, въз основа на която нотариуса ще извърши проверка за изтекла придобивна давност и ако реши, че това е така ще издаде постановление, с което казва, че признава молителя за титуляр на правото и въз основа на него ще се създаде констативен нотариален акт.

Разликата в правните последици се проявява в това, че докато с изтичането на погасителната давност за в бъдеще отпада възможността на кредитора да търси защита, то придобивната давност има за последица възникване на ново право на собственост в полза на един друг субект и същевременно прекратяване на правото на собственост на досегашния титуляр (чл. 99).

**Разграничение между погасителна давност и преклузивен срок**

Преклузивните (пресекателни) срокове са вторият по значение вид срокове за защита. За разлика от сроковете на погасителната давност, за които ЗЗД установява общи правила, за преклузивните срокове такива липсват. Регламентацията на преклузивните срокове се обвързва с регламентацията на субективните права, за чието съществуване са предвидени.

Преклузиите намират приложение във всички дялове на ГП – всички срокове по глава шеста на СК са преклузивни (установяване и оспорване на произход, доколкото са предвидени такива). Това следва от чл. 73 СК „Сроковете по тази глава се прилагат служебно и не подлежат на спиране, прекъсване и възстановяване“. Терминът преклузивен срок е доктринален. Преклузивни срокове са установени в чл., 31 СК, чл. 21 СК, чл. 30 СК, чл. 47, ал. 1, т. 1 и 2 и ал. 2 СК за предявяване на иск за унищожаване на брака, за осъществяване на гаранционната отговорност по договор за продажба или поръчка – чл. 265, ал. 3 ЗЗД; чл. 33, ал. 2 ЗС – изкупуване на идеална част при съсобственост; чл. 27 ЗАПСП.

Най-важната разлика е, че за разлика от давностните (чл. 115 и чл. 116 ЗЗД) преклузивните срокове не подлежат на спиране и прекъсване. Второ: действието им настъпва ipso ure (автоматично по силата на правото). Трето: те се прилагат служебно от правоприлагащия орган за разлика от давностните (чл. 120 ЗЗД).

Друго различие намираме в това, че давностни срокове могат да се установяват само с правна норма, докато преклузивните срокове могат и да се уговарят между страните в рамките на свободата на договаряне (чл. 9 ЗЗД). Освен това съдът също може да установи преклузивен срок или от друг орган с властническа компетентност. Докато възможността за удължаване или скъсяване на сроковете при погасителната давност по волята на страните по принцип е отнета (чл. 113 ЗЗД „Недействително е съглашението, с което се скъсяват или удължават установените давностни срокове, както и отказът от давност, преди тя да е изтекла“ освен чл. 197 ЗЗД – при недостатъци), то при преклузивните срокове, установени от страните, такава особеност не съществува.

Началният момент, от който започва да тече срокът е различен – при погасителната давност започва по принцип от момента, в който вземането е станало изискуемо (чл. 114, ал. 1 ЗЗД), т.е. от момента, в който кредиторът може да иска изпълнение; а при преклузивните срокове – със самото възникването на субективното право.

За разлика от давностните срокове, при които с аргумент противното от чл. 113 ЗЗД (забранява се отказът е неизтекла давност) in fine е допустим отказ от изтекла погасителна давност, то при преклузивните срокове такъв отказът е недопустим.

С оглед на правните последици разликите са, че докато изтичането на погасителната давност не засяга самото съществуване на материалното субективно право, то изтичането на преклузивния срок има за последица автоматичното прекратяване на субективното право и насрещното му задължение. Именно от това следва и различието в изпълнението след изтичането на срока – при погасителната давност става въпрос за престиране на дължимо и не се дължи връщане; в случай на изпълнение след изтичане на преклузивен срок даденото подлежи на връщане поради начална липса на основание (чл. 55, ал. 1 ЗЗД). Не се прилага чл. 118 „Ако длъжникът изпълни задължението си след изтичането на давността, той няма право да иска обратно платеното, макар и в момента на плащането да не е знаел, че давността е изтекла.“

**Разграничение между погасителна давност и рекламационен срок**

Тези два вида срокове са съвършено различни по правните си функции и действие. Рекламационният срок е установен с императивна правна норма срок, в рамките на който титулярът на едно субективно право е длъжен да отправи искане до длъжника за доброволно удовлетворяване на неговата претенция (извънсъдебно и извънарбитражно). Рекламацията се прави в предписания за нея ред и срок в рекламационно производство. Целта му е да се избегне по възможност исковата (съдебната) фаза на спора.

По правило рекламационни срокове се установяват за гражданскоправни (търговскоправни) отношения, по които за страната, осъществяваща характерната непарична престация по договора, възникват множество еднотипни по характера си правни спорове с насрещната страна по ПО. Пример превозвачите в обществения транспорт (жп), доставчици на енергия, вода, производители потребителски стоки.

В нашето законодателство липсват общи правила за производството и рекламационните срокове – уредбата се намира в редица отраслови закони; например – чл. 105 и следв. Закона за железопътния транспорт, чл. 354-356 КТК, чл. 112, чл. 122 и следв. ЗЗП.

Специфичното правно значение на рекламационния срок е в това, че извършването на рекламация от страна на клиента е въздигнато в абсолютна процесуална предпоставка за допустимост на съдебния (арбитражния) иск за защита на накърненото субективно право. Това е за превозните ПО.

По-различно е положението по Закона за защита на потребителите. В определени случаи (чл. 112 и 113 ЗЗП) надлежното извършване на рекламация е въздигнато в предпоставка, за да може потребителят да развали договора и да иска да му се възстанови заплатената цена или да иска намаляване на цената на потребителската стока. Чл. 129 ЗЗП посочва, че предявяването на рекламация пред търговеца не е пречка за предявяване на иск пред съда. Рекламационният срок започва да тече от момента на неизпълнението (поява на дефект в стоката).

**Съответствие между давностен и рекламационен срок**

Доктрината приема, че когато за едно и също вземане тече едновременно давностен и рекламационен срок важи правилото, че давността спира да тече със започване на рекламационното производство и продължава да тече отново от деня на получаване на отговора за рекламацията на превозвача (производителят) или от момента, в който изтича срока за отговор за рекламацията от страна на производителя (чл. 110 ЗЖПТ „Давностните срокове по чл. 109 се спират със започване на рекламационното производство и започват да текат отново от деня на получаването на отговора на превозвача или след изтичането на срока за отговор“).

За разлика от давностния срок, рекламационният срок не може да спира и не прекъсва. Рекламационният срок се прилага служебно. Отказ от изтекъл рекламационен срок не е допустим.
## **Начало и край на сроковете**
### Начало на срока
Общи правила: чл. 114(1) ЗЗД - от деня, в който вземането е станало изискуемо - т.е. с възникване на притезанието (според В. Таджер - правото на иск). Длъжникът разполага с дилаторно възражение срещу искането за принудително осъществяване на вземането преди изискуемостта. Давностният срок обхваща период, през който принудителното осъществяване е възможно, след което длъжникът отново е защитен срещу притезанието. Чл. 114, ал. 2 ЗЗД - ако вземането е "изискуемо" (т.е. трябва да се изпълни) след покана, кредиторът може да я направи веднага (чл. 69, ал. 1 ЗЗД) - т.е. то е изискуемо от възникването си, затова и давността започва да тече от този момент. Чл. 117(2) ЗЗД - ако вземането е установено със съдебно решение - от влизането му в сила. 
### Специални правила
Чл. 114(3) ЗЗД - обезщетението за непозволено увреждане по чл. 45 ЗЗД се дължи от извършителя на деянието. Откриването на това лице невинаги е лесно и изисква време. СП не може да бъде упражнено срещу неизвестен извършител, затова е логично да се отложи началният момент на давността до откриване на дееца. В някои случаи вредите от деликта настъпват в по-късен момент. За тях също е логично да се отложи началният момент на давността от момента на настъпването или проявяването им(така ПВС 4/1975; ПВС 2/1981);

Чл. 114(4)) ЗЗД - при неустойка за забава размерът на задължението се определя с оглед на продължителността на забавата. Докато забавата не е отпаднала, вземането би могло да се предяви само частично. Последният ден, за който се начислява неустойка, е моментът, в който пълният размер на дължимата неустойка е определен, затова и давността започва оттогава.

Чл. 32(2) ЗЗД - за унищожаване на сделка - в зависимост от основанието за унищожаемостта: 1) от сключване на сделката; 2) от узнаване на основанието; 3) от отпадане на основанието. Чл. 44 ЗН - за унищожаване на завещание от узнаване на основанието, а ако този момент предшества откриването на наследството - от последния момент. Чл. 192(2) ЗЗД - за исковете от недостатъци при продажбата - от предаване на вещта. Чл. 531(2) ТЗ - за иска на приносителя на менителницата срещу джирантите - от деня на извършения протест или падежа и др.

Изрично неуредени хипотези

- при периодичните задължения изискуемостта настъпва за всяка периодична престация поотделно - за всяка тече отделна давност;

- при задълженията за бездействие - от нарушението, което е основание за намеса на кредитора;

- за преобразуващите права - давността започва да тече от деня, в който могат да се упражнят (обикновено от възникването им);

- При задълженията за връщане на полученото без основание (чл. 55 ЗЗД) - ПВС 1/1979

- При първоначална липса на основание - от получаването на предмета;

- При отпаднало основание - от отпадането му (напр. влизане в сила на решението за разваляне на договора);

- При неосъществено основание - от деня, в който е станало сигурно, че основанието няма да настъпи.

- За вземанията на владелец за необходими и полезни разноски за чуждата вещ: от връщане на вещта на собственика или предявяването на иск за собственост (ТР 88/1964; ПВС 6/1974);

- За подобрения, извършени от съсобственик: давността започва с предявяването на иск за делба (ПВС 4/1964). Също от иска за делба е и за иск за увеличение на наследство от наследник по чл. 12(2) ЗН.

### Правоприемство по време на давността
Възможно е преди изтичането на започналата а тече погасителна давност да настъпи универсално или частно правоприемнство по отношение на субективните прави и задължения. След правоприемството давността продължава да тече, а изтеклият период запазва правното си значение. 

Възражението за изтекла поасителна давност, възникнало за или срещу праводателя, преминава към наследниците. 

Цесията на едно вземане не води до погасяването на вземането по давност. 99 ЗЗД казва, че прехвърленото вземане преминава върху новият кредитор с привилегиите, обезпеченията и другите му принадлежности, включително и с изтеклите лихви. Тук “другите принадлежности” включва и започналата да тече погасителна давност за вземането. 

При новацията обаче е обратно – при новирането давността прекъсва и започва да тече нова погасителна давност. При частното правоприемство, каквото е цесията, теклата до момента давност продължава да тече и срещу праводателя, и срещу правоприемника, т.е. ако при праводателя са изтекли три години от давността, а при правоприемника – две години, общата погасителна давност е изтекла и за длъжника възниква правото да откаже изпълнение на задължението си.
### Край на давностния срок
Краят на погасителната давност се определя като се отброи срокът от началния момент според установената в закона хипотеза и при спазване на правилата за броене на срокове. Следва да бъдат съобразявани и правилата за спиране и прекъсване на давността. 
### Броене на сроковете
Общи правила - чл. 72 ЗЗД:

По часове, минути, секунди: неуредена в закона възможност, но допустима по желание на страните; ако не е уговорено друго - в местно време;

По дни - най-често на практика. Правилата имат значение и в другите хипотези. Не се брои денят на събитието, от който започва да тече. Ако изтича Х дни преди определен ден, този ден и денят на изтичане на срока не се броят (напр. "5 дни преди 10 януари" - срокът изтича на 4 януари). Ако последният ден е неприсъствен - изтича на първия следващ присъствен ден. Чл. 62(1) ГПК - изтича в 24 ч. на последния ден. Ако трябва да се извърши действие в съда или друго орган - до края на работното време. Допълнителната възможност за представяне на документи - 1) по пощата (коя), по телеграф или с радиограма - до 24 ч. (чл. 72, ал. 4 ЗЗД); в друг съд, прокуратура или юрисдикция (чл. 62, ал. 2 ГПК.

По седмици - изтича в съответния ден на последната седмица;

По месеци. Срокът изтича на съответното число от последния месец, а ако няма такова - на последния ден. Значение на термините: 1) начало на месеца - 1-ви; 2) среда на месеца - 15-и; 3) край на месеца - последният ден на месеца;

По години - неуредена, но допустима възможност (арг. от чл. 22 ДОПК). Изтича на съответната дата от последната година (или последния ден на месеца, или следващия присъствен ден).

**Правоприемство по време на срокове**

Общото и частно правоприемство в СП и задължения не се отразяват на броенето на сроковете. Възникналото за (или срещу) праводателя възражение за изтекла давност преминава към наследниците.
## **Спиране и прекъсване на давностните срокове**
а. Спиране на погасителната давност

Давност не тече (чл. 115 ЗЗД):

- Между деца и родители, докато последните упражняват родителски права;

- Между намиращи се под настойничество/попечителство и техните настойници/попечители;

- Между съпрузи;

- За вземания на лица, чието имущество по закон/разпореждане на съда е под управление, срещу управителя, докато трае управлението;

- За вземания за обезщетение на ЮЛ срещу техните управители, докато последните са на служба;

- За вземания на ненавършили пълнолетие и поставени под запрещение лица за времето, през което нямат назначен законен представител;

- Докато трае съдебният процес относно вземането, когато е предявен иск за субективното право и той е уважен с влязло в сила съдебно решение.


Последици от спирането: докато са в сила обстоятелствата, спрели давността, изтеклият период от време не се включва в срока на давността. Изтеклият срок преди спирането запазва правното си значение. След като отпаднат основанията за спиране, давността се удължава с периода, през който не е текла.

б. Прекъсване на давността

Давността се прекъсва (чл. 116 ЗЗД):

- С признаване на вземането от длъжника;

- С предявяване на иск или възражение или на искане за започване на помирително производство, ако те бъдат уважени;

- С предприемане на действия за принудително изпълнение.


Последици от прекъсването: от прекъсването на давността започва да тече нова давност (чл. 117, ал. 1 ЗЗД). Изтеклият срок до прекъсването загубва правното си значение. Новата давност започва да тече от настъпване на основанието за прекъсване.
## **Действие на изтекла давност**
Тълкуването на чл. 118 и 120 ЗЗД - възможно поведение на длъжника след изтичане на срока:

- длъжникът може да изпълни и след срока (дори и след като се е позовал на давността) и не може да иска обратно даденото - следователно субективното право и задължението остават.

- длъжникът може да се позове на давността и да откаже да изпълни. Но и след това може да изпълни доброволно.


Правопогасяващо или правопораждащо действие на ФС - становища:

- Погасява се процесуалното право на иск или на принудително изпълнение (преобладаващо мнение);

- Погасява се претенцията и правото се превръща в естествено право (М. Павлова);

- За длъжника възниква перемпторно възражение да откаже изпълнението - то блокира претенцията на кредитора или правото му да упражни по съдебен ред едно преобразуващо право (Доколкото възражението е СП, и В. Таджер определя давността като право на Дл.);


Възможни изводи - становища:

- погасителният ефект е следствие от ФС на давността и възражението на длъжника (М. Павлова);

- защитата на длъжника е резултат от упражненото възражение. ФС на давността поражда само възражението за изтекла давност.


Странични действия на давността:

- погасяват се и акцесорните субективни права (чл. 119 ЗЗД);

- при солидарността и поръчителството давността тече разделно за всеки от длъжниците и поръчителите;


Отказ от изтекла давност - чл. 113 ЗЗД

- отказ от неизтекла давност е недопустим; по аргумент от противното - отказ от изтекла допустим. По същество е отказ от субективно право (възражението), а до изтичане на срока то не е възникнало (прилага се забраната за отказ от право по чл. 73, ал. 3 СК);

- едностранно неформално волеизявление на длъжника или негов представител - може и с конклудентни действия;

- с адресат - до кредитора, негов представител или до държавен орган;

- мълчалив отказ - ако длъжникът не се защити с възражение за изтекла давност или ако изпълни доброволно задължението.

- възможен е частичен отказ - за част от срока;

- отказът, извършен от длъжника или от поръчителя, няма действие за другия;
