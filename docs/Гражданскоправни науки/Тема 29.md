# **Промяна на субектите на облигационното отношение. Прехвърляне на вземане. Поемане на задължения - видове.**
Промянан на субектите на ОО може да настъпи на някое от общите основания (универсално правоприемство при наследяване, вливане, сливане на ЮЛ и т.н.) или на договорно основание.
## **Прехвърляне на вземания (цесия).**
Прехвърлянето на вземания и поемането на дълг са уредени общо в ЗЗД. При универсалното правоприемство (наследяване) те се прехвърлят заедно, а тук ни интересува при частното правоприемство. Общите правила за прехвърляне на вземане се съдържат в чл. 99 и 100 ЗЗД. Цесията е общ способ за прехвърляне на вземания (на относителни права), без погасяване, за разлика от новацията. Общ способ за прехвърляне на вещи е традицията, но ние нямаме уредба за нея.

Вещта винаги е могла да бъде традирана, докато цесията първоначално не е била допустима. Първо е била уредена чрез процесуално представителство в процеса, но това не било удобно, тъй като трябва да се изчака предявяването на иска, а ако междувременно първоначалният кредитор умре – се прекратява.

Цесията трябва да се разграничава от други сродни фигури:

Обещанието, което едно лице прави на друго, че ще престира нещо на ТЛ, е договор в полза на трето лице, а не цесия.

Делегацията – нареждане на кредитора до друго лице да се задължи и престира нещо на ТЛ.

Законната суброгация – тя настъпва ex lege и е функция на регресните права.

Факторингът по нашето право е вид възмездна цесия – Калайджиев. М.М. – търговска сделка, съдържаща елемент на кредитиране, вземанията са от доставка на стоки или услуги, винаги възмезден, факторът поема риска от събиране на вземането, може да се задължи да извършва определени услуги.

Джиро – Конов и Марков – едностранно изявление, Калайджиев – договор, с който се прехвърлят права върху и по ценни книги на заповед. Матеева: джиро е едностранна сделка. Джирото освен прехвърлителна функция има и легитимационна и гаранционна функция – името на легитимния притежател на правото материализирано на ценната книга е записано на гърба, освен това отново на гърба се проследява непрекъснатият ред на джира. И при двете се прехвърлят както главните, така и акцесорните права. В тежест на джиранта и на цедента възникват обезпечителни задължения – чл. 100 и чл. 470, ал. 1 ТЗ.

Основната разлика е не толкова в договора, а в съобщаването. Джирото е едностранно изявление – то е писмено потвърждение за станалото прехвърляне, но то прехвърля пълната легитимация, без да е необходимо съобщаване на длъжника. Длъжникът ще научи кой му е кредитор едва, когато този кредитор предяви правата си. При цесията – ефектът от договора за ТЛ-ца и за длъжника настъпва със съобщаването на длъжника. Други разлики: 1. Цесията има много по-широк предмет, а джирото само ЦК на заповед. Според Конов с джиро се прехвърлят заповедните ценни книги и поименните акции, при които обаче е необходимо и вписване в акционерните книги. Останалите поименни ЦК – с джиро. 3. Цесията по правило е неформален, докато за джирото има строги изисквания за форма (чл. 468, ал. 1 ТЗ). 4. Условното и частично джиро е нищожно. 5. Джирото е оригинерно придобивно основание, а цесията – деривативен способ. Длъжникът може да противопостави на цесионера възраженията, които е има срещу цедента, освен ако приеме цесията (чл. 103, ал. 3). 6. Джиранта има задължение цялата сума по ценната книга, заедно с лихвите и разноските (чл. 506, ал. 1 ТЗ), докато цедентът по възмездна цесия отговаря за съществуването на вземането по време на прехвърлянето.

Цесията е договорът, с който кредиторът на едно вземане го прехвърля на ТЛ. Страните по договора са прехвърлителят на вземането – цедент и неговият приобретател – цесионер. Цесията е акт на разпореждане., т.е. цедентът трябва да има способност да се разпорежда, да дарява, да продава. Съгласието по този договор може да бъде чисто или с модалитети. Приемане на цесията от длъжника не е необходимо. Ако вземането не е свързано с личността на цедента, за длъжника е все едно дали ще изпълни на цедента или на цесионера. Според Калайджиев тя е каузален договор, но според Конов договорът е абстрактен, защото договорът може да има различна кауза. Съгласието за прехвърляне на вземането зависи дали го подаряваме, продаваме и т.н.

При липса или недействителност на основанието тя е нищожна. Най-често е възмездна (donandi causa, acquirendi causa), но може да бъде и безвъзмездна (donandi causa). Ако цесията е сключена вместо изпълнение на един дълг, основанието е solvendi causa – чл. 65, ал. 3 „Когато на кредитора е прехвърлено едно вземане вместо дължимото, задължението се погасява, след като бъде събрано вземането, ако не е уговорено друго“. Такава цесия има погасителен ефект само при наличието на изрична уговорка. В противен случай задължението се погасява, след като бъде събрано вземането.

Липсва изискване за форма. Цедирането на инкорпорирани в ЦК вземания изисква предаване на книгата. Прехвърлянето на обезпечено с ипотека вземане трябва да бъде вписано – чл. 171 ЗЗД „Прехвърлянето и залагането на вземането, което е обезпечено с ипотека, встъпването в такова вземане и налагането на запор върху него, както и подновяването и заместването в задължение, обезпечено с ипотека, за да имат действие трябва да бъдат извършени в писмена форма с нотариална заверка на подписите и вписани в имотния регистър“. Според Конов изискването за форма няма да е прилага (напр. ако дарение да се спазват изискванията за дарение), защото цесията е от значение само между цедента и цесионера. Прехвърлянето зависи и е последица на съобщаването на длъжника, а не толкова на договора, сключен между цедент и цесионер. И оттук формата на договора, цената, основание са нещо, което касае страните – тя е от значение за вътрешните им отношения, а не касае длъжника или трети лица.

Предмет на цесията могат да бъдат вземания и други права, които имат имуществен характер. Вещните права, с изключение на акцесорните обезпечителни права, не се прехвърлят с цесия. Прехвърлянето на права, които не са вземания или имат комплексен характер (дялово участие в дружества, имущ.права върху нематериални блага) често е подчинено на специален режим – чл. 129, ал. 1 ТЗ. Може да се прехвърля и част от делимо вземане. Поименните ЦК се прехвърлят с цесия. За безналичните ценни книги съществува спор, но следва да се приеме, че при липсата на специални правила субсидиарно следва да се прилагат правилата на цесията, а не на традиционните прехвърлителни способи (продажба, замяна). Правата трябва да бъдат действителни. Може да се прехвърлят права, които са неизскуеми и бъдещи. Няма пречка прехвърляне на бъдещо вземане за валидността на договора и за неговото изпълнение. Цедентът може да съобщи и предварително на длъжника. Може да се прехвърля погасено по давност вземане, но тогава цедентът отговаря – чл. 100, ал. 1. Допустимо е и прехвърлянето на условни и срочни права, както и част от вземането. Ако е делимо няма пречка да се прехвърли част, въпреки че ЗЗД не го казва изрично. Ако се прехвърли част – цедентът предоставя на цесионера заверено копие от документите (по ал. 3 на чл. 99; това е уредено в модерните принципи). Могат да се цедират вземания, произтичащи от двустранни договори, дори и цедентът да не е изпълнил все още задължението си. Могат да се цедират само прехвърлими права.

Непрехвърлимост:

По естество – права по договор за издръжка и гледане, право на обезщетение за неимуществени вреди. Обикновено за пример се сочат личните права, но те не са вземания, още повече не са относителни права.

По закон – императивни забрани (пенсия, издръжка, стипендия, трудово възнаграждение, публични вземания; диспозитивно – заем, потребителски кредит. Забраните за купуване, установени в чл. 185, трябва да намерят приложение по аналогия и относно цесията. Непрехвърлимите права са несеквестируеми. Обратното не е валидно. Несеквестируемите вземания могат да се прехвърлят, освен ако са непрехвърлими.

По волята на страните – уговорка за непрехвърлимост.

Разбирането, че уговорката за непрехвърлимостта на вземането на ТЛ има сила за третите недобросъвестни лице и, че цесията при наличието на подобна уговорка е относително недействителна спрямо длъжника не са верни, защото нямат опора в закона. Чл. 99, ал. 1 „Кредиторът може да прехвърли своето вземане, освен ако законът, договорът или естеството на вземането не допускат това“ забранява на кредитора да прехвърля свое вземане, ако се е задължил към длъжника да не го прехвърля. Горепосочените твърдения противоречат както на относителния характер на ОО-е, така и на положението, че договорът може да поражда за ТЛ само права. Следователно уговорката за непрехвърлимост на вземането няма действие за ТЛ-ца. Подобна уговорка има сила само между страните по нея. В случай на виновно неизпълнение на това задължение насрещната страна може да ангажира договорната отговорност на цедента. Ако договорът е двустранен, длъжникът по цедирано вземане може да го развали. Цедираният длъжник по правило не разполага с иск за реално изпълнение, защото изпълнението на задължението за бездействие не е възможно след цесията (освен при обратно придобиване на вземането). Цесията е действителна, но цедентът отговаря пред длъжника.

Според Конов договорната непрехвърлимост има значение (клауза между цедента и длъжника). Наистина тази клауза няма да направи цесията невалидна. Длъжникът може да се позове на договора, защото той в свой интерес е направил тази клауза. ЗЗД не е възприел възгледа, че договорното уредената непрехвърлимост би засегнала ТЛ-це (цесионер), ако се докаже, че то е знаело, че вземането е непрехвърлимо. Въпреки че не изрично възприет, съгласно чл. 99, ал. 3 цедентът „предава на новия кредитор намиращите се у него документи, които установяват вземането“, т.е. цесионерът като види договора ще види, че вземането е непрехвърлимо. Тезата на Калайджиев не може да бъде споделена, защото длъжник може да направи възражение, въз основа на тази клауза. Това не означава, че цесията е нищожна, но вземането не се прехвърля.

Действие на цесията– договорът е консенсуален, със съгласието настъпват неговите ефекти. Този ефект е между страните – цедент и цесионер. За третите лица и длъжника ефектът настъпва чак след съобщаването. Цесионерът придобива вземането в състоянието, в което то се е намирало в момента на сключване на договора.  Ако обаче са настъпили изменения в периода между постигането на съгласието и уведомяването на длъжника, те са противопоставим на цесионера – чл. 99, ал. 4 „Прехвърлянето има действие спрямо третите лица и спрямо длъжника от деня, когато то бъде съобщено на последния от предишния кредитор“. 

Заедно с вземането върху цесионера ex lege преминават всички акцесорни права, освен ако е уговорено друго – чл. 99, ал. 2 „Прехвърленото вземане преминава върху новия кредитор с привилегиите, обезпеченията и другите му принадлежности, включително с изтеклите лихви, ако не е уговорено противното“. Правилото е диспозитивно и от страните зависи какво ще уговорят.

Ако вземането е обезпечено със залог, цесията прехвърля заложното право, като вещта трябва да се предаде (чл. 150, ал. 1 ЗЗД). При ипотеката е необходимо отбелязване в книгите за вписванията – чл. 171 ЗЗД. Прехвърлянето на вземането не прави автоматично цесионера титуляр и на правото на задържане. Необходимо е  цесионерът да установи фактическа власт върху вещта. Цесията прехвърля върху цесионера и поръчителствата, които обезпечават вземането. Цедирането на вземането на кредитора спрямо един солидарен длъжник няма действие за вземанията към останалите съдлъжници.  Правата на кредитора при пасивната солидарност са самостоятелни, а не акцесорни. Цесията има прехвърлителен ефект за правата на кредитора срещу всички солидарни длъжници само ако това е уговорено.

Упражняването на преобразуващото право да се унищожи сделката, породила цедираното вземане, зависи от личната преценка на кредитора и затова не преминава върху цесионера. Цесионерът придобива само едно вземане, но не става страна в ПО между цедента и длъжника. Цесионерът не придобива ex lege правото да се развали договора – трябва да е прехвърлено с изрична уговорка. Правата при недостатъци на вещта на купувача или възложителя на изработка не преминават по право върху приобретателя на вещта. Цесията прави цесионера страна и по арбитражна клауза.

Длъжникът не губи възраженията си, стига да се основават на отношенията му с цедента. Тази възможност на длъжника не е уредена с общо правило, но може да се изведе от чл. 103, ал. 3 „Ако длъжникът се е съгласил с прехвърлянето на вземането, той не може да прихване задължението си срещу свое вземане към предишния кредитор“ – длъжникът може да прихваща задължението си към цесионера с вземане срещу цедента. Правилото следва да се прилага по аналогия и на останалите правопогасяващи възражения – за изпълнение, за новация, сливане, опрощаване, прекратително условие, унищожаване, разваляне, изтекла давност. По аргумент за по-силното основание то трябва да има действие и за отлагателните възражения – за отлагателно условие, за неизпълнен договор. Ако възражението произтича от същия ЮФ, както прехвърленото вземане, то следва да може да се противопостави на цесионера независимо дали е възникнало преди или след прехвърлянето или съобщението за него. В случай че цедентът не изпълнява насрещните си задължения по договора, вземането по който е цедирано, длъжникът може да го развали и след съобщението за цесията. Той няма да може да търси от цесионера обезщетение за вреди от разваления договор.

Различно е при възраженията, които произтичат  от други ПО-я между цедента и длъжника. Тези възражение трябва да са възникнали преди съобщаването на цесията. Ако насрещното вземане на длъжника не е възникнало или не е станало изискуемо преди получаване на съобщението за цесията, липсва насрещност и прихващане не е допустимо срещу цесионера.

Длъжникът може да се откаже от възраженията си. Съгласно чл. 103, ал. 3 ако длъжникът се е съгласил с прехвърлянето на вземането, той не може да прихваща задължението си срещу своето вземане към предишния кредитор. Съгласието на длъжника с цесията не е основание за извеждането на общо правило, че той се отказва и от останалите възражения – желанието трябва да бъде обективирано изрично или мълчаливо.

В чл. 99, ал. 3 са уредени права, които улесняват цесионера при доказване на цесията и упражняване на вземането „Предишният кредитор е длъжен да съобщи на длъжника прехвърлянето и да предаде на новия кредитор намиращите се у него документи, които установяват вземането, както и да му потвърди писмено станалото прехвърляне“:

Цедентът да съобщи на длъжника за прехвърлянето. 

Цедентът да предаде намиращите се у него документи, които установяват вземането.

Да поиска от цедента да потвърди писмено извършеното прехвърляне. Освен това, въпреки че не е предвидено в закона – цесионерът може да иска от цедента да уведоми длъжника.

Действие на цесията за длъжника и ТЛ-ца – необходимо е съобщаване на длъжника за цесията (чл. 99, ал. 3 и 4). До момента на получаване на съобщението от длъжника негов кредитор е цедентът и длъжникът ще се освободи ако изпълни на него. Това означава, че цедентът може повторно да цедира вземането си. Ако не изпълни на падежа – длъжникът изпада в забава. След съобщаване за цесията, цедентът изгубва качеството си на кредитор за длъжника.

Съобщението е едностранно изявление, с което длъжникът се известява, че вземането на неговия кредитор е прехвърлено на нов кредитора. Изявлението е неформално, трябва да е ясно и недвусмислено. Според ЗЗД съобщаването трябва да се направи от цедента (защо? Защото той може да намери длъжника, той се е договарял с него), но сравнителноправно – и от двамата. Кожухаров определя права в чл. 99, ал. 3 като „помощни“. Цедентът трябва да съобщи, защото той е длъжен да го направи, това е негово задължение, което означава, че трябва да удостовери и достоверна дата (най-добре нот.покана).Цедентът може да упълномощи цесионера да изпрати съобщението.

Третото „помощно право“ на цесионера е да иска цедентът да му потвърди писмено за прехвърлянето на вземането. Това ще помогне на цесионера да се легитимира пред ТЛ-ца и държавни органи като кредитор. При започнало изпълнително производство – пред съдебния изпълнител (чл. 429 ГПК). Това доказателство е необходимо на цесионера, а не договора, защото в него няма да има основание, цена и всички елементи на договора за цесия, а просто кое вземане и на кого е прехвърлено. Въз основа на писменото потвърждение цесионера може да е легитимира и пред длъжника. Масова практика е цедентът да не съобщава веднага на длъжника за цесията. Веднъж съобщено връщане няма – длъжникът е длъжник на цесионера. Ако договорът не се изпълни, бъде развален, унищожен и т.н., цесионерът остава кредитор и той трябва да съобщи на длъжника (може да го цедира отново, или чрез мандатни отношения от свое име (цедентът), но за сметка на цесионера.

Правилото на чл. 99, ал. 4 „Прехвърлянето има действие спрямо третите лица и спрямо длъжника от деня, когато то бъде съобщено на последния от предишния кредитор“ може да влезе в конфликт с принципа на добросъвестност при изпълнението (чл. 63, ал. 1), защото зависи единствено от волята на цедента. Липсата на уведомяване не може да ползва третите недобросъвестни лица. Така ако длъжникът знае за цесията, защото е уведомен от цесионера, и въпреки това изпълни на цедента, изпълнението му няма да има погасителен ефект – арг. чл. 17, ал. 2 ЗОЗ. Съобщението не е елемент от фактическия състав. Значението е с оглед ТЛ-ца – длъжникът, правоприемниците и кредиторите на цедента и цесионера. Ако съобщение не посочва правилно личността на цесионера и длъжникът плати на некредитор, изпълнението е действително, щом е извършено добросъвестно на лице, което въз основата на недвусмислени обстоятелства се явява овластено да получи плащане (чл. 75, ал. 2).

Възможно е кредиторът на едно вземане на го прехвърли последователно на няколко лица. Когато цесионерите се конкурират помежду си, титуляр е онзи от тях, за когото цедентът е съобщил на длъжника най-напред. Останалите могат да търсят отговорност от цедента.

Съгласно чл. 100, ал. 1 ЗЗД цедентът отговаря за съществуването на вземането по време на прехвърлянето, но не и за неплатежоспособността на длъжника. Отговорността възниква само ако цесията е възмездна. Не съществува вземане когато е нищожно, унищожено, непрехвърлимо, прекратено, погасено по давност или принадлежи на ТЛ-це. Длъжникът отговаря, щом няма вземане срещу длъжника, макар че има вземане срещу ТЛ. Аналогично е положението, когато вземането му е прекратено преди съобщението поради изпълнение, прихващане, сливане, новация, опрощаване, даване вместо изпълнение. Отговорност и когато длъжникът унищожи или развали сделката. Цедентът отговаря и за съществуването на акцесорните права – привилегии, обезпечения, лихви. Отговорност не се поражда ако вземането има алеаторен характер и цесията е неизгодна за цесионера.

Обемът на отговорността не е установен легално, но може да се изведе по аналогия от отговорността за евикция при продажбата. Цесионерът може да търси от цедента платената цена, разноските по цесията, необходимите и полезните разноски, както и обезщетение за вреди – чл. 189, ал. 1. Ако е бил съдебно отстранен добросъвестният цесионер може да иска още стойността на плодовете, които е бил осъден да върне на ТЛ и заплащане на разноските по делото. Нормата на чл. 100, ал. 1 е диспозитивна. Цедентът може да отговаря за събирането на вземането, т.е. платежоспособността на длъжника. Отговорността му не може да бъде по-голяма по размер, от онова, което е получил срещу прехвърленото вземане – чл. 100, ал. 2 „Той не отговаря за платежоспособността на длъжника, освен ако се е задължил за това, и то само до размера на онова, което е получил срещу прехвърленото вземане“. Според Калайджиев и това правило е диспозитивно. Може страните да решат цедентът да не отговаря за съществуването на вземането. Но той не може да се освободи от задължението за връщане на платената цена – чл. 192, ал. 2 „Съглашението, с което продавачът се освобождава от отговорност няма действие, ако той е премълчал известни нему права на трети лица“. Ангажирането на отговорността изисква разваляне на договора между цедента и цесионера.
## **Поемане на дълг.**
Поемане на дълг у нас има при две категории сделки – при едната се поема ново солидарно задължение, а при другата – настъпва смяна в пасивната страна на ПО.

По ЗЗД не е уредено поемане на изпълнението, при който длъжникът може да иска реално изпълнение от ТЛ, а ако то не изпълни – отговаря. Но този договор няма действие за кредитора и той не може да се обърне към ТЛ. Сключването му е допустимо съгласно изискванията на чл. 9, ал. 1.

От пасивната субективна новация – тя би следвало да изчисти възраженията и обезпеченията. Дългът е новиран и новият длъжник се задължава за това, което се е задължил и стария, но новацията погасява възраженията.

По чл. 101 имаме два начина за поемане на задължение: 1. Договор между стария и новия длъжник, но със съгласието на кредитора; 2. Договор между кредитора и новия длъжник. Чл. 102 не казва нищо и според Конов – вероятно по начина, уреден в чл. 101.

Поемането на дълг е подобно на цесията – договорът между стария и новия длъжник е разпореждане с вземането на кредитора, но това вземане е чуждо. Договорът е под условие, че кредиторът го одобри. Докато нямаме одобрение нямаме и прехвърляне на задължението. Може да се схване като цесия, защото до одобряването кредиторът не може да иска нищо от новия длъжник и негов длъжник е стария. Но когато договорът е между кредитора и новия длъжник, но може да се мисли, че е подобно на цесия.

По чл. 101 (встъпване) имаме двама солидарни длъжника, а по чл. 102 (заместване в дълг) – един нов длъжник, старият е освободен с изричното съгласие на кредитора. Т.е. от чл. 101 може да стане чл. 102, ако кредиторът даде съгласие. Между това и пасивната несъвършена делегация няма разлика. Според Конов чл. 101 и чл. 102 позволяват едно практически безсмислено нещо. В Ит.ГК под линия има препращане към договор в полза на трето лице (у нас чл. 22), а съгл. ал. 2 „Обещателят може да противопостави на третото лице възраженията, които произтичат от договора, но не и възраженията от други отношения с уговарящия“ и чл. 102, ал. 3 „Новият длъжник може да противопостави на кредитора възраженията, които е имал старият длъжник, произтичащи от прехвърленото правоотношение“. Ал. 3 на чл. 102 изключва възможността да мислим за договор в полза на трето лице. Само чл. 101, изр. 2 „Ако кредиторът е одобрил съглашението за встъпване, то не може да бъде отменено или изменено без негово съгласие.“ наподобява на договор в полза на трето лице, чл. 22, ал. 1, изр. 2 „Уговорката в полза на третото лице не може да бъде отменена, след като то е заявило на обещателя или на уговарящия, че иска да се ползува от нея“.

Единствената цел е длъжникът да се замести. Ако е договор в полза на трето лице, кредиторът ще се ползва и от стария длъжник. В ЗЗД е пропуснато да се каже, че присъединяването на кредитора води до освобождаване на длъжника. В Ит.ГК ефектът освобождаване настъпва ex lege, но при нас до одобрението, новият и старият длъжник отговорят солидарно, което ни води до делегация.

Според Конов трябва изрично да е посочено в ЗЗД, че ако кредиторът не освободи длъжника, длъжник му е само стария. Т.е. да няма чл. 101. Длъжниците нямат интерес да са двама. При договора в полза на трето лице се създават права на кредитора срещу встъпващия, без да се освободи ст.длъжник.

Солидарността между двама длъжника (стар и нов), когато се прехвърля едно задължение има при продажба на наследство и на предприятие. Тогава няма как да се освободи стария длъжник. Тъй като наследството/предприятието може да има няколко кредитори и едни да се съгласят, а други – да не се съгласят. Тогава се допуска солидарната отговорност между стар и нов кредитор, и тогава тя има смисъл. При всички останали хипотези няма разумно обяснение две лица да отговарят солидарно, а не едното до се освободи.

Встъпването в дълг е договор, по силата на който ТЛ-це се съгласява до поеме едно задължение като солидарен длъжник. Кредиторът запазва правата си срещу стария длъжник и става кредитор на още едно лице, което отговаря солидарно – чл. 101 „Трето лице може да встъпи като съдлъжник в определено задължение по съглашение с кредитора или с длъжника. Ако кредиторът е одобрил съглашението за встъпване, то не може да бъде отменено или изменено без негово съгласие. Първоначалният длъжник и встъпилото лице отговарят към кредитора като солидарни длъжници“. Този договор намира приложение най-често при договора за заем. Законът не урежда ограничения относно вида на вземанията, в които може да се встъпва (освен тези, които имат строго личен характер). С оглед на страните встъпване в дълг има две разновидности:

Съглашение между новия длъжник и кредитора. Договорът е неформален и със свободно установено от страните съдържание. Съгласие на длъжника не е необходимо, защото появата на още един солидарен длъжник е в негова полза. Има сила само при наличието на действително старо задължение. В противен случай договорът е с невъзможен предмет и без основание. Задължението може да не е изискуемо или да е погасено по давност, но задължението на ТЛ-це не може да е по-тежко от това на стария. Когато е съглашение между новия длъжник и кредитора прилича на поръчителството, но разликата е, че задължението е самостоятелно, а не акцесорно. За разлика от поръчителството, изменението, прехвърлянето, прекратяването и погасяването на новия дълг не е функция на стария.

Съглашение между стария и новия длъжник. Неформален, действително старо задължение. Встъпването в дълг с тези страни е договор в полза на трето лице – кредитора и се урежда от правилата на чл. 22. Съглашението за встъпване може да бъде изменено или отменено до момента, в който кредиторът го одобри. В случай че кредиторът не одобри встъпването – уговорката в негова полза отпада. Договорът е каузален. В малко от случаите на практика се посочва защо ТЛ се задължава вместо или заедно с длъжника. Според М.М. основанието идва „отвън“, т.е. договорът по този признак е абстрактен.

Встъпването в дълг, независимо от страните, поражда едно и също действие – старият и новият длъжник отговаря солидарно към кредитора. Отношенията между кредитора, от една страна, и стария и новия длъжник, от друга, се уреждат по общите правила за солидарността. Ако новият длъжник плати, той има регресни права срещу стария длъжник за горницата над припадаща му се част. Той може да се суброгира в правата на кредитора срещу стария длъжник до размера на регресните си права.

Заместването в дълг е договор, по силата на който едно задължение се поема от трето лице, а стария длъжник се освобождава – чл. 102; ал. 1 „Трето лице може да замести длъжника само с изрично съгласие на кредитора. Заместеният длъжник се освобождава от отговорност към кредитора“. На практика този договор се среща при продажба на обременен с ипотека недвижим имот, когато купувачът поеме главното задължение. Тук винаги се изисква съгласието на кредитора, иначе договорът няма сила. Заместването в дълг изменя съдържание на едно облигационно отношение. Уведомяването на кредитора не е достатъчно, дори и задължението да не е с оглед личността. И заместването в дълг може да има разновидности, в зависимост от страните:

Съглашение между кредитора и новия длъжник. Волеизявлението на кредитора трябва да е изрично, а договорът е неформален. Одобрение от длъжника не е необходимо, тъй като той се освобождава от задължението си – арг. от чл. 73, ал. 1 „Задължението може да бъде изпълнено от трето лице дори против волята на кредитора, освен ако той има интерес то да бъде изпълнено лично от длъжника“. Това съглашение се различава от експромисия, защото при него се запазва идентичността на съдържанието на ПО между стария длъжник и кредитора. Необходимо е старият дълг да е действителен. Предметът на договора е прехвърленото вземане.

Между стария длъжник и трето лице. Съглашението е неформално, действителен дълг. Договорът трябва да бъде одобрен от кредитора. Одобрението е волеизявление, с което кредиторът се съгласява правните последици на заместването да се проявят и по отношение на него. Съгласието трябва да бъде изрично. Кредиторът може да откаже да одобри заместването – мълчаливо или изрично. Отказът не създава окончателно положение, тъй като кредиторът може да го отмени и да одобри заместването. При неодобрение има две мнения: договорът действа между страните като поемане на изпълнение, а според Калайджиев конверсията трябва да съобразена с волята на страните.

Заместването в дълг, както и встъпването, поражда действие от момента на постигане на съгласие между стария и новия длъжник. То обаче няма сила за кредитора, докато той не даде съгласието си – ал. 1 на чл. 101. Под условие е. Съгласието на кредитора няма обратно действие, защото не е изрично предвидено в закона. Затова може да се направи изводът, че заместването настъпва, след като кредиторът даде съгласието си. Ако между сключването на договора и съгласието на кредитора са настъпили правопроменящи или правопрекратяващи факти, техните последици следва да бъдат зачетени.

Новият длъжник не може да предяви на кредитора възраженията по вътрешните си отношения със стария длъжник. За разлика от встъпването в дълг, при което предявяването на възражението от новия длъжник-обещатател на кредитора-бенефициар е по общо правило допустимо. Ако под основание на новия длъжник се разбира целта на задължението му с оглед на стария, тази цел може да варира (при цесията основанието може да варира, но не е абстрактен). От това обаче не следва, че заместването в дълг е винаги абстрактна сделка.

Когато заместването в дълг възниква като договор между стария и новия длъжник, невъзможността да се черпят каквито и да е възражения от този договор означава невъзможност да се установи нищожността поради липса на основание, т.е. договорът е абстрактен. Това положение няма сила за случаите, при които страни по заместването в дълг са кредиторът и новият длъжник. Дали този договор е каузален или абстрактен, зависи от липсата на основание на страните по самия договор.

Най-важната последица от заместването е, че задължението преминава върху нов длъжник. Кредиторът може да иска вземането си само от него, а старият се освобождава от задължението си. Тази смяна обаче не променя съдържанието на ПО – за разлика от новацията. Затова новият длъжник може да противопостави на кредитора всички възражения, които произтичат от прехвърленото ПО – чл. 102, ал. 3 „Новият длъжник може да противопостави на кредитора възраженията, които е имал старият длъжник, произтичащи от прехвърленото правоотношение“. Той не може да прихваща задължението си с насрещно вземане на стария длъжник поради липсата на идентичност на страните. Аналогично е и по отношение на възраженията се е отказал преди заместването – отказ от давност, саниране на унищожаема сделка. Остават в сила дадените от първоначалния длъжник залог и ипотека – той продължава да отговаря, но не лично, а като ТЛ, обезпечило чужд дълг. Запазват се и акцесорните права – лихви, неустойки и привилегии.

Обезпеченията да дадени от ТЛ-ца се погасяват, ако те не се съгласят тези обезпечения да служат за новия длъжник – чл. 102, ал. 2 „Обезпеченията, дадени от трети лица, се погасяват, ако те не се съгласят тези обезпечения да служат за новия длъжник. Залогът и ипотеката, дадени от първоначалния длъжник, остават в сила“. Ако собствеността върху заложената/ипотекираната вещ е прехвърлена на трето лице, то трябва да даде съгласие.

Ако кредиторът не даде съгласие – т.е. чл. 101, личните възражения и обезпеченията се запазват.

Особените привилегии не преминават върху имотите на новия длъжник, защото тези привилегии тежат върху определени вещи на стария длъжник. Ако те са свързани със залог или ипотека, дадена от стария длъжник, те се запазват върху имотите, които са обременявали заместването – изр. 2, ал. 2. Особените привилегии, дадени от ТЛ, остава в сила, ако собственикът се е съгласил. Ако договорът подлежи на вписване, съгласието трябва а бъде писмено с нот.заверка на подписите.

Общите привилегии възникват ex lege, а не се учредяват от ТЛ-ца, т.е. те винаги се запазват при заместването в дълг.

Поемане на ипотечно задължение – чл. 175, ал. 2 „Ипотеката може да се запази при публичната продан на имота, ако купувачът, по съгласие с ипотекарния кредитор, поеме обезпеченото задължение. В такъв случай протоколът, с който държавният или частният съдебен изпълнител констатира това съгласие, се отбелязва към вписването в имотния регистър“. При публичната продан на имота задължението, обезпечено с ипотека, може да бъде поето от купувача. Договорът е с кредитора и може да бъде както встъпване, така и заместване. Констатира се в протокола и се отбелязва в имотния регистър.

Възможността да се прехвърля ПО не е уредена със специално правило, но в нейна полза е граматическото тълкуване на чл. 102, ал. 3 „...произтичащи от прехвърленото правоотношение“, както и чл. 15, ал. 1 ТЗ – възможността да се прехвърли търговско предприятие. Могат да се прехвърлят правата и задълженията по предварителен договор и заместването на купувача, стига да са спазени изискванията на чл. 99, ал. 4 „Прехвърлянето има действие спрямо третите лица и спрямо длъжника от деня, когато то бъде съобщено на последния от предишния кредитор“ и чл. 102 ЗЗД.


