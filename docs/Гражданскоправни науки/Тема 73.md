# **Порочни съдебни решения. Нищожни решения. Недопустими решения. Неправилни решения.**
## **Порочни съдебни решения.**
Втората група порочни решения обхваща нищожните, недопустимите и неправилните съдебни решения. При тях отстраняването на порока налага отстраняване на самото порочно решение, което не може да стане от съда, който го е постановил, поради забраната на чл. 246 ГПК, а от друг съд, който по правило е по-горен. Точното разграничаване на порока на решението е от съществено значение с оглед на последиците, както и на способите, които законът предвижда за атакуване на порочното решение.
## **Нищожни решения.**
Терминът „нищожно решение” е легален – вж. напр. чл. 270, ал. 1 и 2, чл. 281, т.1, чл. 293, ал. 4 ГПК. Законът обаче не съдържа легална дефиниция, нито изброява изчерпателно или примерно пороците, водещи до този порок на съдебното решение. Най-общо като нищожно се определя това решение, което не отговаря на изискванията за валиден властнически акт. Следователно, тук е налице тежко нарушение на тези процесуални норми, които уреждат условията за валидност на съдебните решения – относно органа и състава на този орган; относно формата на съдебния акт и др.  
### Пороци, водещи до нищожност на решението 
Конкретните пороци, водещи до нищожност, се изясняват от процесуалната теория и съдебната практика.  Нищожно е решението, постановено от незаконен орган или състав, като тук влизат различни хипотези: 

Решение, постановено не от съд, а от административен орган; 

Решение, постановено от лице, което не притежава съдийска правоспособност, като тук влизат и хипотезите, при които в съдебния състав е участвало лице без такава правоспособност – напр. бил е пенсионирано, преместено е на друга длъжност и пр. От значение за валидността на решението с оглед на тази хипотеза е, дали лицето е притежавало съдийска правоспособност към момента на провеждане на тайното съвещание, в което е гласувано решението, а не към момента на обявяване на решението – ТР № 1/2011 г. на ОСГТК на ВКС. Ако към гласуването на решението лицето е било съдия в съда, който е постановил решението, то е валидно, макар и към датата на обявяване на решението да е изгубил това свое качество. Логиката е, че обявяването на решението следва неговото гласуване от съдиите, следва неговото постановяване.  

Решение, постановено от един съдия, вместо от тричленен съдебен състав.  

В актуалната съдебна практика, включително на ВКС, се оформя като константно разбирането, че решението е нищожно и когато е постановено от съдия или член на състава, който не е участвал в заседанието, при което е завършило разглеждането на делото – нарушение на чл. 235, ал. 1 ГПК. Тази практика не може да бъде споделена, защото това изискване цели да обезпечи постановяването на правилно съдебно решение от съдиите, които са участвали и са придобили лични впечатления при събирането на доказателствените средства и провеждането на устните състезания.  

Нищожно е решение, постановено изцяло извън пределите на правораздавателната власт на българския съд. Нищожно на това основание е решение, постановено срещу лице, ползващо се със съдебен имунитет, когато не са налице изключенията по чл. 18 ГПК.  

Не са нищожни обаче решенията, които са постановени в нарушение на правилата на подсъдността, като това беше прието и по отношение на решения, постановени в нарушение на правилата, разпределящи делата между гражданските и административните съдилища с Тълкувателно постановление № 1/2015 г. на ОСГТК на ВКС и І и ІІ колегия на ВАС.  Нищожни са решенията, които не са постановени в предписаната от закона писмена форма. 

Практически значима е хипотезата, при която решението не е подписано от член на състава. Не се отразява на неговата валидност случаят, при който неподписването се дължи на пропуск, който може да бъде отстранен, включително и след обжалването му – т. нар. канцеларски пропуск. Не е налице порок, водещ до нищожност и тогава, когато съдията е участвал в тайното съвещание, като по обективни причини не може да подпише решението след писменото му оформяне, което е удостоверено от председателя на състава по реда на чл. 236, ал. 3 ГПК.  

Противоречиво в практиката се разрешаваше хипотезата, при която член на състава отказва да подпише решението. От мотивите на ТР № 1/2011 г. на ОСГТК на ВКС е видно, че върховната инстанция зае становището, че такова решение е валидно, когато всички съдии са участвали в съвещанието по постановяване на решението и има формирано мнозинство, което се удостоверява от подписите на мнозинството от съдиите. В този случай има гласувано решение, тъй като то е акт на мнозинството на съдиите, поради което не би следвало отказът на един съдия да попречи за постановяването на решението.  

Нищожно обаче би било решение, при постановяването на което не са участвали всички съдии, като именно поради тази причина неучаствалият съдия отказва да подпише решението.  

Нищожно е решение, което е толкова неясно, че съдържанието му не може да се установи и чрез тълкуването му. Такова решение поради своята неопределеност не е годно да изпълни функциите си и да разреши правния спор. 

Нищожни биха били и решения, които не са на български език, осъждат ответника да извърши нещо невъзможно или да извърши престъпление и пр.  

Спорна е хипотезата, при която решението е постановено от или срещу неправоспособна страна (процесът е образуван от или срещу несъществуващо или починало ФЛ/заличено ЮЛ) – става въпрос за случаите, при които липсата на правоспособност предхожда образуването на делото. Според едното становище такова решение е нищожно, защото процесът изобщо не може да възникне валидно при липсата на две действителни страни. Според другото – то не е нищожно, а е относително недействително спрямо правоприемниците на починалата/заличената страна, поради което то не може да им се противопостави, но те могат да се позоват на него.   
### Способи за атакуване на нищожните решения. 
Нищожността е най-тежкият порок на съдебното решение. Нищожното решение не може да породи последиците на един валиден съдебен акт – то не поражда СПН, ИС или КД.  Нищожното решение обаче създава привидност за наличието на валиден съдебен акт, поради което законът предвижда способи за защита срещу него. Нищожните решения подлежат на обжалване – първоинстанционните на въззивно, а въззивните – на касационно обжалване (чл. 280, т. 1 ГПК).  

Дори решението да не е обжалвано поради нищожност (не е посочен този порок на решението в жалбата), и въззивният, и касационният съд служебно проверяват валидността на решението, като тази проверка обхваща цялото решение, а не само обжалваната част (това е така, защото и в необжалваната част решението не е породило СПН поради тежестта на порока) – чл. 269 ГПК.  

При констатиране на нищожност на обжалваното решение инстанцията, пред която то е обжалвано, постановява решение (въззивно или касационно), с което ПРОГЛАСЯВА решението за нищожно. Прогласяването на нищожността на решението се прави в диспозитива на контролното решение на въззивния съд, респ. на решението на ВКС – чл. 270, ал. 1 и чл. 293, ал. 4 ГПК.  

След като нищожното решение бъде отстранено чрез прогласяването му за нищожно, съдът следва в същия акт да постанови какви действия следва да се предприемат по висящото производство. Тези действия зависят от това, дали процесът е допустим. Когато процесът е допустим – незаконен състав, напр., съдът следва да постанови валидно решение, поради което едновременно с прогласяване на нищожността на решението, в същия акт, съдът по жалбата ще разпореди връщане на делото в инстанцията, постановила нищожното решение, за да постанови тя нов, валиден акт. Когато процесът е недопустим – напр. предявен иск срещу лице, което се ползва със съдебен имунитет напр., тогава производството се прекратява. 

В чл. 270, ал. 2 ГПК е уреден и специален установителен иск за нищожност на решението. Този иск ще влезе в действие, когато нищожното решение, макар и обжалваемо, не е било обжалвано в предвидения в закона срок (сроковете важат и за нищожните решения) или решението е необжалваемо. Законът не съдържа особени правила по отношение на производството по този иск, поради което приложение ще намерят общите правила.  

Отново в чл. 270, ал. 2 ГПК е предвидена възможност за защита срещу нищожно съдебно решение чрез възражение. Защита чрез възражение ще се предприме, когато по друго висящо дело нищожното решение има преюдициално значение и е поискано зачитането му по делото – чл. 297 ГПК. Тъй като на зачитане подлежат само решения, които са валидни и пораждат СПН, страната, на която се противопоставя решението, може да се защити чрез възражение за нищожносто на решението, което ще обоснове искането й до съда да не зачита решението, а сам да вземе становище по преюдициалния въпрос.  
## **Недопустими решения.**
Терминът недопустимо съдебно решение е легален – вж. чл. 270, ал. 3; чл. 281, т. 2; чл. 293, ал. 4 ГПК. Законът не дава легална дефиниция на този вид порочни решения, но в чл. 270, ал. 3 ГПК очертава, макар и неизчерпателно, определени хипотези, при които решението е недопустимо.  

Най-общо като недопустимо се определя това решение, което е постановено при липсата на условия или наличието на пречки делото да бъде решено по същество. Тук също съдът нарушава процесуални норми, но това са такива норми, които обусловята допустимостта на процеса от наличността на определени условия – съдът трябва да е сезиран с допустим иск (от лице, притежаващо право на иск) по предмета на решението и да не е бил десезиран.  

Недопустимостта като порок на решението придобива правна релевантност, само ако решението е валидно. Ако то е нищожно, ще бъде прогласено за нищожно, независимо че може едновременно с това да е и недопустимо. По-тежкият порок поглъща по-лекия. Все пак недопустимостта има значение и при нищожните решения с оглед на преценката на съда дали да прекрати делото, или не. В този случай, ако процесът е и недопустим, като не се дължи изобщо постановяването на съдебно решение, делото ще бъде прекратено (вж. казаното по-горе).  

Теорията и практиката изясняват различните пороци, водещи до недопустимост на съдебното решение, като те условно могат да се обособят в две групи: 

Първата група обхваща случаите, при които решението е постановено по недопустим иск – при липсата или ненадлежното упражняване на правото на иск. Следователно, това са случаите, при които липсва положителна процесуална предпоставка или е налице процесуална пречка. Такива са например следните хипотези:  

Решение, постановено от административен съд по гражданско дело - Тълкувателно постановление № 1/2015 г. на ОСГТК на ВКС и І и ІІ колегия на ВАС. 

Решение, постановено по производство, образувано от или срещу процесуално неправоспособна страна – в т. 2 на ТР№ 1/2017 г., ОСГТК на ВКС беше прието, че исково производство, при което посоченият в исковата молба ответник е починал преди предявяването на иска, е недопустимо, поради което недопустимо ще бъде и решението, постановено по такова производство. 

При нарушения, свързани с процесуалната легитимация на страните. Недопустимо е решение, постановено срещу процесуално нелегитимиран ответник – т. 5 на ТР № 1/2013 г. на ОСГТК на ВКС. 

Решение, постановено без по делото да е конституиран задължителен необходим другар – т. 6 на ТР № 1/2013 г. на ОСГТК на ВКС ( в този случай процесуалната легитимация на другарите е съвместна, те заедно са носители на правото на иск, поради което условие за допустимост на процеса е в него да са конституирани всички задължителни необходими другари).  

Решение, постановено от райнонен съд по дело, което е родово подсъдно на окръжен съд като първа инстанция. В обратната хипотеза – решение, постановено от ОС по дело, което е родово подсъдно на РС, решението не е порочно на това основание – чл. 270, ал. 4 ГПК.  

Въззивно решение, постановено при наличие на основание за спиране по чл. 229, ал. 1, т. 4 ГПК – т. 1 на ТР № 1/2017 г., ОСГТК на ВКС. 

` `Горните пороци водят до недопустимост на решение по съществото на материалноправния спор, независимо дали решението е постановено от първа или от въззивна инстанция. Решенията на въззивна инстанция могат да страдат от недопустимост допълнително и в случаите, при които е липсвало или е било ненадлежно упражнено правото на въззивна жалба – напр. решението е постановено по нередовна или по просрочена жалба и пр.

Втората голяма група пороци, водещи до недопустимост на съдебното решение включва случаите, при които съдът е нарушил диспозитивното начало. Съгласно регламентираното в чл. 6 ГПК диспозитивно начало съдът не може служебно да се самосезира, не може да изменя предмета или обема на търсената с иска защита, не може да постанови решение, след като е бил десезиран с искането за разрешаване на правния спор. При нарушения на всяко от тези направления на диспозитивното начало, решението на съда е изцяло или в съответната част (плюс петитум) недопустимо.  

Тук влизат например следните хипотези: 

Решението, постановено по непредявен иск (присъдена неустойка, без такава да е искана по делото) или плюс петитум (напр. в петитума на исковата молба ищецът е претендирал обезщетение за вреди, причинени на негова вещ в размер на 5 000 лв., а съдът, въз основа на заключението на вещото лице е осъдил ответника да плати 5 500 лв. В този случай решението е недопустимо в частта, в която са присъдени 500 лв., които ищецът не е претендирал в исковата молба). 

Недопустимо е решението и в случаите, при които съдът е изменил предмета на предявения иск – в този случай съдът се е произнесъл по предмет, с който не е бил сезиран, като същевременно не се е произнесъл по предмета, с който е бил сезиран – напр. вместо връщане на отдадена под наем вещ поради изтичане на срока на наемния договор, съдът е постановил решение по ревандикационен иск.  

Недопустимо е и решение, постановено от съда, след като той валидно е бил десезиран чрез оттегляне, отказ от иска или съдебна спогодба. В този случай съдът е следвало да прекрати делото, като е отпаднало правото и задължението да разрешава спора с решение.  

Горните пороци също могат да се проявят както по отношение на първоинстанционните, така и по отношение на въззивните решения. Въззивните решения могат на самостоятелно основание да страдат от недопустимост, когато съдът се е произнесъл при нарушение на диспозитивното начало – напр. извън пределите на подадената жалба, след нейното оттегляне и пр.  
### Средства за защита срещу недопустимите съдебни решения. 
Макар и порочно, недопустимото решение поражда по правило всички присъщи на решението правни последици (сила на пресъдено нещо, изпълнителна сила, конститутивно действие) след влизането си в сила.  

Средството за защита срещу недопустимите съдебни решения е обжалването им преди да са влезли в сила. Недопустимите първоинстанционни решения подлежат на въззивно обжалване, а недопустимите обжалваеми въззивни решения подлежат на касационно обжалване – чл. 281, т. 2 ГПК. За този порок въззивна и касационна инстанция следят служебно, което означава, че дори в жалбата той да не е посочен, съдът е длъжен да извърши проверка по своя инициатива – чл. 269 ГПК. За разлика от положението при нищожните съдебни решения, тук служебната проверка се извършва само в обжалваната част от решението.  

При обжалване на недопустимо съдебно решение отново правомощията на въззивна и касационна инстанция са сходни – чл. 270, ал. 3 и чл. 293, ал. 4 ГПК. В този случай съдът с решение ОБЕЗСИЛВА недопустимото решение.  

Съдът отново следва в същото решение да се разпореди относно понатъшните действия по делото. Няма да има нужда от това само при произнасяне по непредявен иск или при произнасяне плюс петитум, тъй като тук всъщност няма висящо дело по непредявения иск или частта от решението, излизаща извън петитума на исковата молба.  

Възможни са няколко варинта, които зависят от порока, довел до недопустимост на рещението: 

Ако този порок налага делото да се прекрати, защото на ищеца изобщо не се дължи решение (има СПН по спора, или искът е оттеглен и пр.), съдът ще обезсили решението и ще прекрати производството.  

Ако основанието за недопустимост е неподсъдност на делото, след като обезсили решението, по-горна инстанция ще препрати делото на компетентния съд, а ако самият този съд е компетентен (напр. решението на РС е обжалвано пред ОС и се оказва, че именно ОС е родовокомпетентен), тогава съдът ще задържи делото и след обезсилването му, в нов първоинстанционен състав, ще го разгледа. Когато постановеното решение е по дело, което е административно, то ще бъде препратено по подсъдност на компетентния административен съд.

Съдът след обезсилването на решението ще го върне на първоинстанционния съд, когато той е изменил предмета на делото. Делото ще се върне на първоинстанционния съд и когато следва да се предприемат съответните действия по конституиране на легитимирания ответник или на задължителен необходим другар.  

По правило недопустимите съдебни решения не могат да бъдат атакувани след влизането им в сила заради порока, който е довел до тяхната недопустимост. По изключение, когато решението е не само недопустимо, но и неправилно, то може да се атакува след влизането си в сила именно като неправилно, по реда на извънредното производство за отмяна, когато порокът е регламентиран като отменително основание в чл. 303, ал. 1 или чл. 304 ГПК. Така например в чл. 303, ал. 1, т. 4  ГПК като отменително основание е уредено наличието на две влезли в сила съдебни решения, които си противоречат. В този случай решението, което е постановено второ по ред, е било недопустимо, тъй като съдът не е имал право да образува производство и да пререшава спора поради забраната на чл. 299, ал 1 и ал. 2 ГПК. Ако това решение не бъде обжалвано и обезсилено, обаче, то влиза в сила и поражда СПН. Поради това в тази хипотеза законът предвижда, че ВКС по реда на извънредното производство за отмяна отменя не второто по време постановено решение (т.е. недопустимото), а неправилното – чл. 307, ал. 4 ГПК. Възможно е именно второто решение да е правилното и тогава ще бъде отменено първото. Недопустимостта на решението не означава, че то е и неправилно. Двата порока са различни, защото се отнасят до различни изисквания на процесуалния закон към съдебното решение. Напълно е възможно едно недопустимо решение да е правилно и обратното, напълно възможно е едно неправилно решение да е допустимо.  
## **Неправилни решения.**
Терминът „неправилно решение” е легален – чл. 270, чл. 272, чл. 280, т.3; чл. 293, ал. 1 и 2 ГПК. И тук липсва определение. Законът обаче посочва абстрактно формулирани пороците, водещи до неправилност на решението – означаваме ги като отменителни основания.  

Най-общо като неправилно се определя това съдебно решение, което не отразява действителното правно положение. Такова е решението, което уважава иска, въпреки че правото на ищеца в действителност не съществува, или обратното. Следователно, неправилно е това решение, при което имаме нарушение на принципа за установяване на истината, регламентиран в чл. 10 ГПК. С оглед на уредбата на действащия ГПК изводът е, че и по граждански дела основа за правилността на решението е обективната, извънпроцесуалната истина за материалните отношения на страните. Тази обективна истина, при спазване от съда и страните на предписанията на процесуалния закон, ще съвпадне с формалната истина, следваща от събрания по делото доказателствен материал. Конкретните причини, които могат до доведат до постановяването на неправилно съдебно решение, са различни, като те могат да се дължат както на нарушения, допуснати от съда, така и на пропуски на страните, а и на обективни причини. Не всички те са въведени от законодателя като основание за неправилност на решението, защото тук намират проявление и останалите принципи на процеса – състезателно начало, концентрационно начало. Взаимодействието на тези принципи дава законодателна опора само определени причини, водещи до несъответствие на решението с действителното правно положение, да се уредят като релевантни с оглед на правилността на решението, а други – не.  

Същевременно, не всички пороци, водещи до неправилност, са релевантни по отношение на първоинстанционните и на въззивните решения, като тук причината се корени в разликите между въззивното и касационното обжалване на решенията.  

Неправилността на съдебното решение придобива правна релевантност само в случаите, при които решението е валидно и допустимо. Когато то е нищожно или недопустимо, без значение е неговата неправилност. То ще бъде прогласено за нищожно или обезсилено като недопустимо при обжалване. И тук по-тежкият порок поглъща по-лекия, като евентуалната неправилност на недопустимото решение може да придобие правна релевантност само след влизане в сила на решението с оглед атакуването му като неправилно по реда на извънредното производство за отмяна на влезли в сила решения (вж. посоченото по-горе). 

Пороците, водещи до неправилност на съдебното решение са четири групи. Тези пороци означаваме като отменителни основания, защото неправилните съдебни решения се ОТМЕНЯТ. Това са такива пороци на решението, които водят до несъответствие на решението с действителното правно положение било защото съдът не е установил фактите по делото в съответствие с извънпроцесуалното положение (неверни са фактическите изводи на съда), било защото неправилно е приложил материалния закон към правилно установените факти (неверни са праните изводи на съда).:  

Първото основание е противоречието на решението с материалния закон – чл. 281, т. 3, предл. 1 ГПК. Понятието „закон” се изполва в в широк смисъл, като се разбира всяка материалноправна норма, независимо от нейния източник – закон, правилник, наредба и пр. Видът на източника няма значение, както и това, дали е вътрешен или международни – закон, регламент, конвенция и пр..  

Няма значение и на какво се дължи противоречието – обикновено то е резултат от допусната от съда грешка при издирване и прилагане на материалноправната правна норма – приложен е отменен нормативен акт или акт, който не урежда по време спорното правоотношение; съдът е направил неправилна правна квалификация на фактите по исковата молба или е допуснал грешка при извеждане на правните последици на фактите и пр. Възможно е противоречието да се дължи и на обективни причини –след постановяване на решението е приет нов закон, който има обратно действие. За да доведе до неправилност на решението, нарушението на материалния закон трябва да е обусловило неговото съдържание, т.е. трябва да е свързано с основните правни изводи на съда, а не със странични въпроси. 

` `Нарушението на материалния закон води до неправилност на правните изводи на съда, като именно това е причина за несъответствие между установеното в решението правно положение и действителното правно положение. 

Второто основание, водещо до неправилност на решението е съществено нарушение на съдопроизводствените правила – чл. 281, т. 3, предл. 2 ГПК.  

` `Характерно за това основание е, че то се дължи на незаконосъобразни действия на съда, които не съответствата на предписанията на процесуалния закон. Важно е да се обърне внимание на това, че тук става въпрос за нарушения на съществени процесуални норми, които са уредени от закона като гаранция за истинността на фактическите констатации на съда, поради което тук се създава опасност, вероятност, че са неверни фактическите изводи на съда – относно релевантните по делото факти. Такива съществени за правилността на решението са нормите, които целят да обезпечат възможност делото да бъде попълнено с всички факти и доказателствени средства – напр. правилата, свързани с връчване на исковата молба, с призоваването на страните и връчване на съобщения (целта е да могат да могат да се подготвят и да участват в откритото заседание или да вземат становище и ангажират доказателства по направени твърдения или искана на насрещната страна); с устния доклад; нормите, регулиращи доказването по делото и пр.  

Не са съществени за правилността на решението нормите, които целят постановявнето на валидно съдебно решение  (нарушаването им води не до неправилност, а до нищожност на решението), тези, които се отнасят до допустимостта на решението (при нарушаването им решението ще е недопустимо). Не са от значение за правилността на решението и нормите, които регламентирата напр. времето на извършване на процесуални действия от съда (това, че съдът не е спазил едномесечният срок за постановяване на решението, не означава, че решението е неправилно на това основание – дори напротив, може да е просрочил постановяването на решението с цел всестранното му проучване и постановяването на правилно съдебно решение), провеждането на икономичен процес и пр.  

Самото нарушение също трябва да е съществено, което означава, че самото нарушение следва да е било от естество да доведе до реално нарушаване на правата на страната – напр. нормите за призоваване са съществени за правилността на решението, обаче, ако нередовно призованият ищец се яви по делото и изрично заяви, че е подготвен, желае да се даде ход, то тогава очевидно даването на ход на делото при нередовно призоваване на тази страна не е довело до ограничаване на нейното право на участие. 
### Непълнота на фактическия и доказателствен материал. 
В този случай фактическите изводи на съда не съответстват на настъпилите извън процеса факти поради това, че в делото не са били включени всички релевантни факти или всички относими доказателствени средства.  

` `Непълнотата в този случай се дължи не на допуснати процесуални нарушения от съда (ако непълнотата се дължи на такива нарушения, то тогава отменителното основание е съществено процесуално нарушение), а на поведението на страните – те не се ги включили.  

` `Причините за това може да са обективни или субективни. С оглед на това различаваме обективна невъзможност – страната е положила дължимата грижа, но по обективни, независещи от нея причини, не е могла да заяви фактите или да направи доказателствените искания. Другата причина може да се корени във виновно поведение на страна – тя е могла да попълни делото, ако е положила необходимата грижа, но не я е положила (не е направила справка в собствения си архив, не е направила справка в публичен регистър и пр.). Действащият ГПК санкционира виновното поведение на страната – то води до преклудиране на неупражнените своевременно права, поради което виновната непълнота не е основание за неправилност на решението. То се счита за правилно.  

Следователно, само когато непълнотата се дължи на обективни причини, само тогава първоинстанционното решение може да се обжалва с цел страната да наведе във въззивна инстанця съответния релевантен факти или относимо доказателствено средство, за да се опита въз основа на тях да получи различно по съдържание съдебно решение. Страната трябва да докаже обективните причини, които са й попречили да посочи факта или доказателственото средство  

` `Важно е да се отбележи, че това основание за отмяна е релевантно само по отношение на въззивно обжалване на първоинстанционните решения, но не е основание за касационно обжалване на въззивното решение – пред ВКС такива пороци не могат да се отстраняват.  
### Необоснованост на решението – чл. 281, т. 3, предл. 3 ГПК. 
Необосноваността на решението опорочава фактическите констатации на съда поради допуснати грешки при формиране на неговото вътрешно убеждение, дължащи се на нарушения на неписани правила -  правилата за логическото мислене, опитните правила, каузалните връзки, данните на науката и пр. Поради тези грешки съдът достига до неверни фактически констатации, които обуславят неправилността на решението. Такива са например случаите, при които е налице противоречие между доказателствата по делото и фактическите изводи на съда; разминаването между фактическите изводи на съда и данните на житейския опит и науката; противоречието на решението със заключението на вещото лице, което правилно отразява съответните опитни правила; противоречието при издирването на истинската воля на страните и изводите на съда при тълкуването на сделката и пр.  
### Способи за атакуване на неправилните съдебни решения 
Неправилните съдебни решения са годни да породят всички последици на съдебното решение с оглед на своя вид, след като влязат в сила.  Защитата срещу неправилни съдебни решения може да стане чрез обжалването им преди да са влезли в сила, а след влизането им в сила те могат да се атакуват по реда на извънредното производство за отмяна на влезли в сила решения, ако неправилността им се дължи на порок, уреден в чл. 303 или 304 ГПК. Специални способи за защита урежда законът по отношение на неприсъственото решение – чл. 240 ГПК. 

` `При обжалване на неправилните съдебни решения се разкриват разликите в дейността на въззиваната и касационната инстанция.  

Предмет на въззивното производство е материалноправният спор – това обосновава сходството в дейността на въззивна инстанция с тази на първа инстанция. Това означава, че въззивната инстанция действа както първата инстанция – преценява събраните доказателствени средства, прави собствени изводи по фактите, а не само по правото, и постановява свое решение по съществото на материалноправния спор. Поради това, ако обжалваното първоинстанционно решение е валидно и допустимо, въззивният съд е длъжен да постанови второ по ред решение по съществото на материалноправния спор. При това, ако това решение се различава от обжалваното решение на първоинстанционния съд, косвено се стига до извод, че първоинстанционното решение е неправилно, което налага неговата ОТМЯНА, като то се замества от решение по същество от въззивната инстанция. При съвпадане на двете решения, първоинстанционното се оказва правилно, но и в този случай неговото потвърждаване от въззивния съд означава само, че този съд е инкорпорирал в своя акта този на първа инстанция. С оглед на характера на въззивното производство, следователно, при наличето на валидно и допустимо първоинстанционно съдебно решение, въззива инстанция винаги постановява свое решение по материалноправния спор. В този случай първоинстанционното решение не може да влезе в сила и да породи правни последици, дори и да е правилно.  

Предмет на касационното производство е въззивното решение (а не материалноправния спор). Поради това, ако ВКС установи, че въззивното решение е валидно и допустимо, той пристъпва към пряка проверка, пряк контрол за правилност на обжалваното въззивно решение. Предмет е порочността на обжалвания акт, а не разрешаването на материалноправния спор. Ако ВКС констатира, че обжалваното въззивно решение страда от порок, уреден в чл. 281, т. 3 ГПК като отменително основание, той със свое решение ОТМЕНЯ въззивното решение, с което приключва контролната фаза в неговата дейност. Такава фаза по контрол на правилност на обжалваното решение няма във въззивното производство. След като отмени решението, правомощията на ВКС да постанови сам решение по съществото са различни, като зависят както от характера на порока, така и от това, дали става въпрос за първо касационно обжалване по делото, или за второ – чл. 293, ал. 3 и чл. 295 ГПК. Ако ВКС установи, че обжалваното въззивно решение е правилно, то тогава със свое решение той го оставя в сила – чл. 293, ал. 1 ГПК. В този случай решенето на ВКС е условие за влизане в сила на правилното въззивно решение – чл. 296, т. 3, предл. 2 ГПК.


