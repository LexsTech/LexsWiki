---
title: Тема 19
---

# **Съсобственост - понятие и видове. Възникване и прекратяване. Отношения между съсобствениците. Етажна собственост.**

## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%93%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2019.mp3" type="audio/mpeg">
        </audio>
    </div>

## **Съсобственост - понятие и видове**
### Понятие за съсобственост
Съсобствеността е фигура, производна от ПС, и можем да кажем, че се явява една усложнена нейна версия, свързана с това, че титуляр на ПС не е едно единствено лице, а две или повече лица. Това по необходимост води до възникване на отношения между самите съсобственици, което е неприсъщо за едноличната собственост. Едноличният собственик не влиза в отношение сам със себе си, но когато собствениците станат повече от един, те по необходимост трябва да влязат в отношения помежду си по повод на различните аспекти от съвместното притежание на собствеността. 

Какви може да са аспектите на съвместното притежание на вещта? Това може да са аспекти, свързани с ползването на вещта. Ако за едноличния собственик, няма проблем да ползва както си иска леката кола, за брата и сестрата, получили в наследство лека кола, може да възникнат отношения във връзка с това кой кога да кара колата. Същото важи и за плодовете, които ще получат от наследствен имот. Това са по-безболезнени проблеми, които може да възникнат в рамките на вътрешните отношения на съсобствениците. Далеч по-болезнено може да се окаже достигането до решение как и при какви условия да се отдава имот под наем – едните може да искат да дават под наем, другите не, едните да искат да го отдават при едни условия, а другите при други и пр. Съсобствеността може да подхрани изключително тежки и болезнени конфликти между отделните съсобственици. 

Съсобствеността от гледна точка на титулярството няма никакви ограничения, което означава, че съсобственици могат да са неограничен брой правни субекти. Това, впрочем, е другият уродлив плод на реституцията. Покрай нея се появяват ситуации на съсобственици, по 20 и повече души. 

Самата идея за съвместно притежаване на вещни права е рожба на НП. Породена е от чисто житейски съображения, като най-често се свързва със ситуация, произтичаща от наследяването на някакво имущество. 
### Правна същност на съсобствеността
Следващ проблем, възникващ във връзка със съсобствеността, е проблемът с това как се разглежда правната й същност в теорията. Тук гледните точки са различни, макар че от практическа гледна точка те не водят до кой знае какви различия в изводите. 

Според едното виждане (най-правилно, базира се върху закона) съсобствеността е състояние, в което ЕДНО ПРАВО на собственост се притежава едновременно от две или повече лица – съсобственици. Т.е. съпритежание на едно право на собственост, Поради тази причина изглежда така, че самото субективно право е разделено между отделни съсобственици. Тъй като самото субективно право не може да се раздели на отделни обособени парчета, степента на титулярство на всеки отделен съсобственик спрямо това право се отмерва чрез една специална фигура, наречена идеална част. От тази гледна точка съсобствениците притежават идеални части в рамките на правото на собственост. На тази основа се определя и степента им на участие спрямо самата вещ като обект на ПС. Това е и причината често пъти да се говори, че съсобствениците имат идеална част върху вещта. Истината е, че с изключение на доктрината нито в практиката, нито в законодателството се прокарва ясно разграничение между идеална част върху правото и идеална част върху вещта. Едното се приема за синоним на другото. Това виждане намира опора и в самия закон, който в чл. 30, ал. 1 ЗС установява „правото на собственост може да принадлежи общо на две или повече лица”. 

Другата гледна точка е, че всъщност при ПС всеки съсобственик има отделно самостоятелно право спрямо вещта, които права взаимно се конкурират и взаимно се блокират. Към тази гледна точка се придържа Л. Василев, П. Венедиков. Това не е удачно, защото противоречи на принципа за единичност на ПС върху една вещ. 

Има и още едно гледища на проф. Вл. Петров и проф. М. Марков, че съсобствеността е сложно ПО, в рамките на което се включват две или повече вещни права с еднакво съдържание, притежавани от две или повече лица, които взаимно се ограничават чрез смяната на дяловете. Т.е. тази гледна точка за сложното ПО е разновидност на разбирането за съсобствеността като съвкупност от отделни ВП, които взаимно се конкурират.
### Съсобственици
Съсобствеността е фигура, при която изниква едновременно титулярство на две или повече лица, наречени съсобственици. Както казахме, между тях по необходимост възникват вътрешни отношения (правоотношения, в които възникват и задължения). 

Съсобствениците не формират някаква персонифицирана общност, т.е. самите те като съвкупност не са някакъв самостоятелен правен субект, обособен от тях самите. 

Никой от съсобствениците не се явява екс леге представител на друг съсобственик. Т.е. по между си те не са представители, освен ако не са се упълномощили изрично за това.

Няма никакво ограничение относно вида на съсобствениците (чл. 30, ал. 1 – ФЛ – може да са пълнолетни, непълнолетни, чуждестранни, български граждани, ЕТ; държавата, общината, ЮЛ и пр., няма пречка да е и чуждестранна държава). Има един единствен проблем, който може да се прояви при фигурата на съсобственост между публична и частна собственост, т.е. тогава, когато единият от съсобствениците е държавата/общината и то като титуляр на публична собственост, а другият/те съсобственик/ци са титуляри на частна собственост. Проблемът ще е, че режимът на двата вида собственост – публичната и частната, е доста различен и тези два режима трудно могат да бъдат покрити под шапката на една обща собственост. Това налага законодателят изрично да изчисти по-деликатните моменти при наличието на такава собственост, усложненията, които биха възникнали при нея, най-малко това, че по линия на публичната собственост имаме изискване тя да се използва за трайно задоволяване на обществените нужди. (примери: реституцията също роди подобен феномен; друг пример - административна сграда с офиси, част от сградата е собственост на общината, част от нея е собственост на частни лица. Общината обявява двата етажа за публична общинска собственост. Няма проблем. Тогава по необходимост възниква съсобственост между публична и частна по отношение на общите части)
### Съпритежание на други вещни права
За да бъдем точни, трябва да подчертаем, че фигурата на съпритежание не е присъща само на правото на собственост, а може да се наблюдава и в други случаи. 

По отношение на ограничените вещни права: и правото на строеж, и сервитутните права могат да се притежават съвместно, но не може да кажем съсобственост върху право на строеж, защото това предполага да говорим за собственост, а при суперфицията няма такава. Затова коректният израз е съпритежание на вещни права. Съпритежание в теорията и практиката се приема, че има и при правото на ползване. Може да има известни смущения, произтичащи от факта, че ПС е интуиту персоне и е трудно да се обясни като конструкция съжителството в рамките на едно право на две различни персони, които имат различни титулярство. При тази гледна точка или трябва да приемем конструкцията на Венедиков, Петров и пр. или трябва да търсим по-адекватен начин за обясняване ситуацията относно съпритежанието на правото на ползване. Има още един детайл. 

Има една интересна фигура, когато родители учредяват на себе си право на ползване върху апартамента си, който прехвърлят на децата. Формулировката тогава е запазват си заедно и поотделно правото на ползване върху целия имот, което на практика има за предназначение да каже, че дори и единият от съпрузите да почине, преживелият родител има право на ползване върху целия имот след смъртта на този, който е починал. Следователно има съпритежание и по отношение правото на ползване, въпреки че може да имаме известни резерви.

Съпритежание извън вещното право:

- Съвместно притежание на авторско право в хипотезата на т.нар. съавторство. 

- Съпритежание може да има и по отношение на други права върху обекти -интелектуална собственост. 

- Съпритежание може да имаме и в ТП по отношение на дял от капитала на търговско дружество (дял от капитала на ООД може да се притежава и съвместно, като там това съпритежание директно е наречено съсобственост, макар че делът не е вещ за да имаме собственост).

- Съпритежание може да имаме и върху акция в АД. И там законът изрично го е нарекъл съсобственост. 

- Не може да имаме съпритежание при облигационните права на вземане. Там или вземането се раздробява на части, или имаме вариант на особено съвместно титулярство, каквото е активната солидарност, но това не е съпритежание в смисъла, в който го разглеждаме.

### Видове съсобственост
Според правния режим – обикновена (дялова), при гражданско дружество, СИО

Правният ни ред не познава само един единствен вид съсобственост, тъй като регламентира съпритежания с оглед различни правни цели. Основното деление е с оглед режима, на който се подчинява съсобствеността. Делението е на три основни вида (в литературата се среща, че е на два). 

**Обикновена (дялова) съсобственост**

Първият вид е обикновената съсобственост (наречена дялова съсобственост), имаща основната си уредба в чл. 30-36 ЗС. Върху този вид ще обърнем основно внимание.

**Съсобственост, възникваща при договор за гражданско дружество по ЗЗД**

Наред с обикновената съсобственост има още един вид съсобственост, който е близък до нея. Това е съсобствеността, възникваща при договор за гражданско дружество по чл. 357 и сл. ЗЗД, като тази съсобственост е визирана по-конкретно в чл. 359, ал. 1 ЗЗД, предвиждащ, че всичко придобито за дружеството е обща собственост на съдружниците, като тук в ал. 2 се отбелязва, че ако не е уговорено друго дяловете на съдружниците са равни. Това е положение, което възпроизвежда общото положение по чл. 30, ал. 2 ЗС. Т.е. на пръв поглед изглежда, че тази съсобственост е дялова и следва да се подчини на общия режим на ЗС. Факт е, че тази съсобственост е дялова, но това, което е различно е, че тя в редица свои положения се отклонява от дяловата съсобственост по ЗС. Поради тази причина в литературата някои я наричат дялова общност, а не класическа, обикновена съсобственост. 

Какво отличава тази съсобственост от обикновената съсобственост по ЗС? 

На първо място съсобственикът в тази съсобственост, който е и съдружник, не може да си служи с общата вещ, за да извлича доходи за себе си (това е възможно при обикновената съсобственост). Това се дължи на обстоятелството, че съсобственото имущество е предназначено за реализирането на общата цел, която преследват съдружниците. Всъщност наличието на тази обща цел слага отпечатък на целия режим. 

Тук съсобственото качество е производно от качеството съдружник в договора и това е основната причина да имаме модификация при тази съсобственост в сравнение с обикновената - съсобствеността е подчинена на дружественото качество, което има съсобственика.

Именно поради общата цел следва следващата особеност, а именно че управлението на общата вещ не става, както е по чл. 32, ал. 1 ЗС съгласно решение на съсобствениците, имащи повече от половината от вещта, т.е. не става с мнозинство в дяловете, а с единодушие. Това произтича пряко от разпоредбата на чл. 360 ЗЗД, който предвижда, че „решенията относно работите на дружеството се вземат със съгласието на всички съдружници, освен ако дружественият договор предвижда това да стане с мнозинство на гласовете.”

Следваща особеност, респ. разлика е това, че никой съсобственик-съдружник няма право да се разпорежда със своя дял, докато договорът за дружество не бъде прекратен, т.е. той не може да прехвърля дела си, независимо дали чрез продажба, дарение, замяна или друг прехвърлителен способ, тъй като това би влязло в противоречие със задълженията му по договора и с въпросната обща цел. Той не може и да ипотекира своя дял, което е форма на разпореждане, защото това създава риск от загубването му.

Все поради тези причини - общата цел и задълженията, свързани с дружествения договор, тази съсобственост не може да се прекрати чрез делба, осъществена по принудителен ред, т.е. по искане на един от съсобствениците, преди да е прекратен договора за дружеството. Има твърдения, че тя и след това не можела да се прекратява чрез делба, но няма чак такава принципна пречка, щом има съгласие на всички.

Това беше вторият особен вид съсобственост с оглед правния си режим, макар че този вид съсобственост по-скоро се явява разновидност на класическата дяловата съсобственост.

**Съпружеска имуществена общност**

Третият вид съсобственост според особеностите на режима на правната си уредба е съпружеската имуществена общност, уредена в чл. 21, 23, 24, 27, 28, 29, 32 СК. Особеното тук е, че тази съсобственост за разлика от другите два вида, е бездялова съсобственост. От тук е и основното деление в литературата на съсобствеността на два вида – дялова и бездялова, което споменахме по-горе. Съсобствеността да няма дялове означава докато съществува при нея да липсва наличието на идеални части. 

Бездяловата съсобственост е пряко свързана със съпружеското качество при подобие на това, което казахме за договора за гражданско дружество. Тя е производна от качеството съпруг/а. Това определя и кои може да са участници в тази съсобственост – съпрузите в един брак, поради което имаме и лимитирана рамка на съсобствениците. В такава съсобственост повече от двама не може да има. 

Липсата на дялове е по-скоро подчинена на спецификата на правния режим, тъй като тази съсобственост е подчинена на целите и принципите на съпружеското съжителство. В едно такова съжителство е налице силно присъствие на лични, морални, неимуществени елементи, което изключва спрямо тази съсобственост да се прилагат сухите, материалистични, бездушни, безогледни принципи, на които се подчинява обикновената съсобственост (съсобственост, в която може да се окажат хора, нямащи нищо общо помежду си или ненавиждащи се и т.н.). Фигурата на бездяловата собственост е подчинена на други принципи и конкретни нормативни правила, свързани с управлението, разпореждането и с прекратяването също така. Те не са предмет на Вещното право. Подробно са уредени в СК. 

Обобщение: Делим съсобствеността основно на два вида – дялова и бездялова, критерият е има ли обособени дялове (идеални части) или не. Но в рамките на дяловата собственост с оглед режима, на който се подчинява съсобствеността, може да обособим две разновидности – обикновената дялова съсобственост по ЗС и дяловата съсобственост по ЗЗД във връзка с договора за гражданско дружество.

Според възможността съсобствеността да се прекрати чрез делба - делима и неделима. 

**Делима съсобственост** – може да се прекрати чрез делба. Поначало съсобствеността е делима и това изрично е отразено в чл. 34 ЗС, който казва, че „всеки съсобственик може, въпреки противна уговорка, да иска делба на общата вещ”. 

**Неделима съсобственост** - извършването на делба е недопустимо (независимо дали вещта е поделяема или не)

В определени случаи, обаче, извършването на делба е недопустимо и в тези случаи говорим за неделима съсобственост. Такава съсобственост е налице при общите части в сграда - етажна собственост (стълбища, асансьорни шахти, конструктивните части на сградата – носещи стени, основи, трегери, плочите между етажите и т.н.). Житейски абсурдно е да изнесем на делба в съда някой от тези обекти. Всъщност, за да не стигнат житейските ексцесии до абсурд, чл. 38, ал. 3 ЗС изрично е казал ,че „общите части не могат да се делят”. Може да се имат известни резерви към това правило. Това по–скоро се отнася до тези общи части, които по естеството си са такива, т.е. такива, които са абсолютно задължителни и обективно необходими, за да съществува и да функционира сградата – етажна собственост. Но, примерно, тъй наречените общи части по предназначението си няма пречка да бъдат предмет на делба – пр. портиерското помещение, без него сградата - етажна собственост, спокойно може да си съществува. Такава обща част по предназначението си може да е и подпокривното пространство (пространството между последната плоча и покрива; то би могло да се раздели на отделните собственици и да се обособят отделни клетки за всеки).

Недопустимо е извършването на делба и при дяловата съсобственост в рамките на гражданското дружество. Това нещо е казано в чл. 359, ал. 3 ЗЗД, който гласи, че „съдружникът може да иска своя дял от общата собственост само при излизане от дружеството или при прекратяването му.” Т.е. по друг начин той не може да реализира правото си във връзка с този дял. 

Най-накрая към групата на неделимата съсобственост трябва да отнесем бездяловата съсобственост при съпрузите. СИО не подлежи на прекратяване чрез делба.

NB! Когато говорим за неделима съсобственост, не трябва да смесваме тази съсобственост с неподеляемостта на определена вещ. Неделима съсобственост е тази, при която делба не може да се извърши, независимо от това дали обектът, върху който тя съществува, е физически поделяем на части (вещта може да е физически поделяема – пр. терен декар и половина, но тъй като е съсобственост в рамките на гражданското дружество, няма как да го раздели. Ще имаме неделима съсобственост върху поделяем физически обект). Неподеляема (неделима) вещ е налице тогава, когато вещта не може да се подели на реални части, тъй като това би унищожило нейната субстанция (пр. поделяемост на домашен любимец; автомобил – сложна, съставна вещ, но неподеляема; УПИ – чл. 19 във вр. с чл. 201 ЗУТ). Тези вещи, въпреки че са физически неподелими, могат да бъдат предмет на делба, т.е. спрямо тях може да се извърши процедура по прекратяване на съсобствеността. Това значи да бъдат предмет на делба, защото чрез нея постигаме прекратяване на съсобствеността. Това, което не може да се направи в рамките на делбата на неподеляеми вещи, е делбата да се извърши чрез физическо разделяне на вещта и предоставяне на реални части от нея в дял на всеки от съделителите. В този случай делбата на вещ ще се извърши или чрез възлагането в цялост на един от съсобствениците на неподеляемо жилище и уравняване на съответния дял на останалите съсобственици, или чрез изнасянето й на публична продан и разделянето между съделителите на получената сума.
## **Възникване и прекратяване**
### Според начина на възникване – принудителна, доброволна и случайна съсобственост.
**Принудителна съсобственост.**

Принудителна е тогава, когато възниква без оглед волята на съсобствениците и дори против тяхната воля. Такава съсобственост е СИО. Принудителна съсобственост възниква и при съсобствеността върху общите части при етажната собственост. Принудителна съсобственост ще възникне и при принудително изпълнение върху дял на единия от съсобствениците, или при конфискация и отнемане на част от имуществото. Тогава съсобствеността ще бъде между досегашния едноличен собственик и държавата, която му отнема част от имуществото. Това може да се случи при присъда, включваща наказание частична конфискация. Друг пример, при делба има три колена (трима братя, които са оставили свои наследници), те самите са били съсобственици и на тяхно място остават по трима наследници; съсобственото имущество на тримата братя, което е от дядото, се свежда до три сгради. В този случай съдът е приел, че има право, да извърши разпределението по колена. На всяко коляно може да се възложи по една от сградите, което на практика ще доведе до възникване на съсобственост, но вече фиксирана върху сградата, предоставена на всяко едно от колената. На практика се прекратява съсобствеността, за да се създаде нова съсобственост в рамките на всяко едно от колената.

**Доброволна съсобственост**. Може да възникне тогава, когато имаме изразено съгласие на съсобствениците за нейното възникване. Тук може да имаме различни варианти. Класическият вариант е общо закупуване на някаква вещ, с което купувачите изрично обявяват и в какви дялове ще придобият вещта, а ако не го направят ще се приложи общото правило по чл. 30 ЗС за равните дялове на всеки от съсобствениците. Възможно е подобно нещо да възникне и тогава, когато едноличен собственик прехвърля идеална част от своето право. Възможно е такава съсобственост да възникне и тогава, когато имаме съвместно упражняване на владение със знанието, че всеки ще придобие съответно дял от общовладяната вещ.

**Случайно възникване на съсобствеността**. Това ще е възникване, което се дължи на юридически факт от категорията на юридическите събития. Такъв класически пример е наследяването на имущество от няколко лица. Тук юридическият факт, водещ до съсобствеността, е смъртта. Може да се коментира дали съсобствеността възниква от момента на приемане на наследството или от момента на смъртта, но това е за курса по наследствено право.

Към способите за възникване на дялова съсобственост трябва да отбележим още един способ. Това е възникване на дялова съсобственост при прекратяване на брак; тогава, когато при прекратения брак имуществените отношения са били подчинени на режим СИО. С факта на прекратяването на брака автоматично СИО се прекратява и на нейно място възниква обикновена дялова съсобственост, подчиняваща се на режима на ЗС. Това е написано в чл. 27, ал. 1 СК. Възможно е и по време на брака да се прекрати СИО и да прерасне в дялова съсобственост, ако важни причини налагат това. Това може да са причини, свързани със здравословното състояние на лицето и пр. /допълнение – освен това през време на брака може да се сключи брачен договор и да се премине от СИО към договорен режим, предвиждащ възникването на такава съсобственост/.

Други способи за възникване на съсобствеността – вж. помагалото на Марков и Петров.
### Прекратяване на съсобствеността.
Съсобствеността може да бъде прекратена чрез различни способи. Като цяло законът е благосклонен към прекратяването, тъй като съсобствеността е една доста конфликтна фигура и всичко, което би разтоварило напрежението в нея, се разглежда от закона като добре дошло. Това важи само за делимата съсобственост, не и за необходимата, неделима съсобственост.

От способите, които позволяват прекратяване на съсобствеността, може да посочим сливането на съсобственици в следствие на наследяване или по-точно казано наследяване на единия от страна на друг съсобственик, в следствие на което отпада дяловата структура на притежанието на вещта. 

Същото може да наблюдаваме и при други случаи на прехвърлително правоприемство – при продажба или прехвърляне под формата на друга сделка на дял от един съсобственик на друг съсобственик. 

Същият ефект може да постигнем и при фигурата на т.нар. изкупуване по чл. 33 ЗС. 

Също така при отказ от дял на един от съсобствениците, но тук трябва да се направи уточнението, че трябва да остава само един притежател на вещта, за да остане един собственик. 

Боянов е посочил, че в този случай с отказа се уголемява дела на другия съсобственик, като той прави аналогия със съответния текст от Закона за наследството, който гласи, че когато някой от наследниците се откаже от наследството това уголемява дела на останалите сънаследници (чл. 53 ЗН). Това не е така (Сарафов), тъй като там това обстоятелство произтича от наследственото качество, а не от качеството на съсобственик, докато тук въпросът стои по различен начин. Но трябва да се има предвид и тази гледна точка. Съображенията срещу тезата на Боянов е, че при такъв отказ трябва да имаме правоприемство в дела, а за да е налице такова правоприемство трябва да е налице изрична уредба в закона, а подобно нещо в ЗС няма. Второ, когато чл. 53 ЗС казва, че делът на отказалия се наследник увеличава дела на останалите сънаследници се има предвид едно много особено обстоятелство, а именно, че при откриването на наследството всички наследници се призовават на наследство и по силата на самия ЮФ – смъртта, настъпва определена правна последица – откриване на наследството и превръщане на определени лица в наследници. Така възниква връзка между тях. Изчаква се малко да се види дали ще приемат или няма да приемат наследството. Когато те се откажат, на базата на възникналата правна общност по линия на наследяването се стига до увеличаване на дела на останалите сънаследници. Не може така механично да пренасяме правилото на чл. 53 ЗН, тъй като нямаме необходимите за аналогия предпоставки.

Прекратяване на съсобственост ще има и когато се унищожи вещта, ао ако се унищожи само част от вещта, това не означава, че делът на някой от съсобствениците отпада. Просто съсобствеността продължава да съществува върху оцелялата част.

Най-важен способ за прекратяване на съсобствеността е делбата. По отношение на делбата има едно интересно положение в курса на обучение. Делбата се изучава и в курса по СНП и в курса по граждански процес. Тъй като и в двата случая въпросът за делбата е в края на конспекта, обикновено този въпрос не се разглежда, като във всяка една от дисциплините се счита, че въпросът е минат по другата, а делбата е институт с много широко житейско приложение. По тази тема има писано и в Боянов, и в помагалото на Марков и Петров.

Общият принцип, който познаваме от чл. 34 ЗС, е че всеки съсобственик може да поиска делба. Делбата е специфичен способ за прекратяване на съсобствеността, но е много трудно да се даде еднозначна характеристика на това какъв способ е тя и какво представлява по правната си същност. Това е така, тъй като делбата се осъществява чрез различни правни форми и вече в рамките на всяка една от тези форми същността на развитата процедура ще има различен характер. 

Като цяло идеята на делбата е да прекрати имуществената общност, съсобствеността. Идеята да се стигне до притежаване на реална част не е водеща при делбата, защото при нея не винаги е възможно това да се постигне. Делбата може да се осъществи чрез изнасяне на вещта на публична продан, при което никой няма да получи реална част. Вещта ще се осребри и всеки ще получи дял от получената сума, но тогава приобретателят на вещта може да се окаже едноличен собственик, освен ако при закупуването на вещта на са участвали две или повече лица. Т.е. основаната идея на делбата е да се прекрати съсобствеността. Като допълнителен ефект може да се стигне до превръщане на идеалните части в реална собственост за всеки един от съделителите.

Уредбата на делбата е разпръсната като има положения във връзка с нея и в чл. 34, 35 ЗС; чл. 69 и сл. ЗН, ЗУТ, ЗДС, ЗОбС, ГПК и т.н.

По въпроса за делбата има различни гледища каква е нейната същност. Според Венедиков тя е придобивен способ, т.е. способ, на базата на който придобиваш собственост в еднолично притежание. Не винаги става така, тъй като тя няма да е придобивен способ, когато съсобствениците не получат изключителна собственост върху реална част върху вещта. 

!!! tip "Кр. Цончев"

    При делбата няма как да има транслативно действие, тъй като предпоставката за извършването е наличието на идеална част, поради което по същество това е трансформация на идеалната част в реално притежаване на еднолична собственост. Т.е. делбата според него е трансформация на идеалните части в реални части. Хубаво звучи, но и тук се поставя въпросът дали това важи за всички случаи. Важното е, че връзката между съсобствениците се разкъсва.

!!! tip "М. Марков"

    Делбата има конститутивно действие, тъй като прекратява съсобствеността и поражда права върху обособените части, които възникват като самостоятелни вещи. 

Фактът е, че при делбата се прекратява съсобствеността и последиците от тази делба са свързани с наличието на идеална част върху делимата вещ. Това е безспорно. Но дали ще се стигне до превръщане на тази идеална част в реална или няма е отделен въпрос и не е задължително това да стане.

От практическа гледна точка може да се каже следното. Докато е съществувал държавния нотариат, поне за София, нотариусите в него се придържаха към следната практика. За да се убедят за собствеността, не се доверяваха само на акта за делба. Те не приемаха, че това е достатъчно основание, доказващо собственост, защото по логиката им този акт е с производен характер от съществувалата съсобственост, която нотариусите трябва да видят как е възникнала и как е прекратена, поради което те изискваха и първичния акт за съсобствеността, на базата на който да видят как е възникнала съответната собственост. Това донякъде свидетелства, че този акт не може да бъде разглеждан сам по себе си без връзката с първичната собственост и съответно е спорно да се дискутира дали е акт с вещнопрехвърлително действие или не. Но като цяло има разбирания и в тази посока.

Донякъде нещата се улесняват или стават по-разбираеми, ако престанем да се мъчим да даваме обща характеристика на делбата, а просто проследим двата основни вида делба – доброволната и съдебната.

Доброволната делба се извършва чрез договор, който е формален, тъй като съгласно чл. 35 ЗС „доброволната делба на движими вещи на стойност над 50 лв., както и на недвижими имоти трябва да бъде извършена писмено с нотариално заверени подписи”. Договорът е формален, но имаме едно смекчение в изискването за форма. Тогава, когато предмет на делба са недвижими имоти, няма нужда от нотариален акт, а е достатъчна нотариална заверка на подписите.

Страни по този договор са съсобствениците, но има съдебна практика, която допуска участник в такава делба да бъде и лице – несъсобственик. В какво качество участва едно такова лице? То очевидно не е съделител, защото няма идеална част върху вещта. То може да участва в качеството приобретател, т.е. като лице, на което ще се възложи имота в реална собственост. В този случай, обаче, ако предмет на делбата е недвижим имот, тя ще трябва да се сключи във формата на нотариален акт, а не в смекчената форма.

Приема се, че не е синалагматичен договор, а е многостранен договор, тъй като е насочен към постигането на една обща цел – прекратяването на съсобствеността. Ако приемем тази гледна точка, трябва да отбележим, че всъщност това не е договор в същинския смисъл на думата, тъй като няма да има характера на двустранна сделка, а ще е многостранна сделка и то не защото могат да участват повече от двама съделители, а защото е насочен към постигане на една обща цел и при него волеизявленията са напълно идентични по своето съдържание, така че дори и само двама съделители да участват пак ще е многостранна сделка.

Приема се, че е възмездна, тъй като срещу идеалната част на всеки съделител се получава някакво насрещно благо – дали под формата на реална част, която ще придобие в еднолична собственост, или под формата на пари. Може да се имат известни резерви към това.

Възможно е при доброволната делба да имаме и елемент на дарение, което практически за някой от съделителите да означава, че няма да получи обичайното имуществено благо, което се получава при една доброволна делба.

В учебника на Боянов и в помагалото на Марков може да се срещне твърдението, че договорът за доброволна делба е израз на упражненото потестативно субективно право на делба, което можело да се упражни доброволно и по съдебен ред. И двамата не са прави, защото потестативното право по своето естество е право, при което с едностранните действие на титуляра се предизвиква промяна в правната сфера на този, който трябва да търпи такава интервенция. При доброволната делба нямаме такова нещо. Щом всички се съгласяват да направят доброволно волеизявление за прекратяване на съсобствеността, това тяхно действие не може да се разглежда като упражняване на потестативно право.

Делбата е израз на упражняване на потестативно право, когато е принудителна, т.е. когато се извършва по съдебен ред.

Съдебна делба. Тя е форма на упражняване на потестативното право по съдебен ред, т.е. чрез участието на съда. Това право не се погасява по давност съгласно чл. 34, ал. 3 ЗС, дори и да има уговорка в противен смисъл, т.е. дори и страните да са поели задължение за отрицателна престация, а именно за непоискване на делба по съдебен ред, всеки може да направи подобно искане.

Съдебната делба е уредена като особено исково производство в чл. 341-355 ГПК, т.е. съдебната делба е исково производство, но с някакви свои специфики. Ние няма да навлизаме в подробности, касаещи процесуалният аспект на делбата, само ще отбележим, че това е най-сложното производство в ГПК, царицата на процеса. Причината за това е, че минава през две фази – допускане на делбата и извършване на делбата, като в рамките на първата фаза може да се наложи да се мине през цял комплекс вградени малки процеси в процеса (пр. процедура по оспорване на представено завещание, процедура във връзка със заявяване право за възстановяване на запазеена част от наследството, процедура във връзка с обезщетение за ползването, привременни мерки за разпределение реалното ползване на имота, докато трае процеса и пр.). В рамките на първата фаза се установява въпросът за собствеността, обхватът на имуществото, което ще се дели и квотите на всеки един от съделителите, т.е. това е една фаза по подготовка за извършване на същинската делба. В рамките на тази фаза всички спорни въпроси би следвало да се изчистят. Следващата фаза вече е фазата по извършване на делбата, като тук са възможни няколко варианта. Първият е да се предостави вещ в еднолична собственост на всеки от съделителите, ако делбената маса позволява това, което става с акт на възлагане от страна на съда. Ако делбената маса не съдържа вещи, позволяващи да се обособи реален дял за всеки от съделителите, т.е. ако вещта е неподелима на практика (обикновено става въпрос за делба на една единствена вещ) са възможни два варианта: 1) вещта да се изнесе на публична продан, като съделителите получат равностойността на своя дял от получената сума (по-масовия вариант); процедурно е възможно някой от съделителите да участва в публичната продан и да изкупи имота; 2) вторият случай е по-рядко срещан и е свързан с възможността да се поиска възлагане в дял на един от съделителите на неподеляемо жилище и уравняване на съответния дял на останалите съделители. Това е възможно само, когато предмет на делба е жилище и то е неподеляемо и то при едни допълнителни предпоставки, които ще обсъдим следващия път. 

С всеки един от горните варианти настъпва и прекратяването на делбата, а заедно с нея може да настъпи и вещноправен ефект за някои от съделителите, изразяващ се в придобиване на еднолична собственост върху реална част от вещи в делбената маса.

Отношения между съсобствениците – да се чете от учебника на Боянов и най-вече от помагалото. Може и от курса на Венедиков „Съсобственост”, но е доста обемен и поостарял. Най-актуалното и най-добро и систематизирано изложение на материала има в помагалото.
## **Отношения между съсобствениците**
Съществена особеност на собствеността като правна фигура е наличието на вътрешни отношения между съсобствениците, които възникват в различни аспекти на правното положение на вещта и извличането на изгодите, които тя осигурява. Тези отношения могат да се отнасят до служенето с вещта, обезщетяването за лично служене с вещта, придобиване на плодовете върху вещта, подобренията върху вещта, недвижими имоти – начини на тяхно застрояване. Тези отношения могат да възникват и по отношение на тежестите, произтичащи от общата вещ. Това са аспектите, които законът урежда и са с най-важно практическо значение.

Всеки съсобственик притежава мислени, идеални части. Размерът на дяловете се определя при възникване на съсобствеността, а ако не е определен – презумпция за равенство. Съдържанието на правата на всеки съсобственик е сходно със съдържанието на правото на собственост (или на съответното ограничено ВП).
### Принципи на уреждане на вътрешните отношения
Всеки от съсобствениците може да реализира толкова ползи , колкото е размерът на идеалната му част от нея. В този смисъл идеалната част се оказва ориентирът , опорната точка, чрез която се отмерва пропорцията между вътрешните отношения между съсобствениците. В каква зависимост и в каква степен на конкуренция трябва да се проявят.

Права и задължения във връзка с вещта – 30, ал. 3 ЗС – Всеки съсобственик участва в ползите и тежестите, които общата вещ дава. „Ползите” – това вкл. всички изгоди, които вещта може да предостави от непосредственото служене с нея през получаване на плодовете от нея до разпоредителните действия, които всеки съсобственик може да извършва със своята идеална част. Член 30 алинея 3 визира принцип, а не конкретно право за всеки от съсобствениците. Този принцип не е заложен самоцелно, на негова основа се прави изводът – никой съсобственик не може да бъде лишава от ползите от вещта, колкото и минимално да е участието му в нея. Всеки съсобственик участва – никой не може да бъде лишен (societas leonina – паралел). Императивност на нормата.

Съгласно член 31, ал. 1 ЗС – Всеки съсобственик може да си служи с общата вещ. Служенето е конкретизация на ползите, получени от общата вещ. Съсобственик с лични качества да се възползва от личните качества на вещта. Според практиката – лично служене е приравнено на правото на ползване – задоволяване на интереси и нужди , съобразени с нейната природа и нормално предназначение. Това служене има 2 ограничения: 

Съсобственикът трябва да си служи с вещта съобразено с нейното естество. Ако съсобственикът не ползва вещта съобразно предназначението ѝ и съсобственикът излиза извън нейното право и останалите съсобственици могат да прекратят това ползване чрез предявяване на негаторен иск (чл. 109 ЗС). В рамките на това ползване е недопустимо да се разрушава, променя или уврежда субстанцията на вещта или да се накърняват свойството ѝ. 

Степента, която съответства на неговата идеална част. – ТР №7 2012г. – неговото право да си служи с вещта е ограничено от конкуренцията на еднородните права на ползване, които имат другите съсобственици – правото му е ограничено от конкуренцията на еднородните права, които имат другите съсобственици.

Съвместно ползване е различно от съсобственост: Когато се стига до реално ползване на вещта, това не става чрез делба, а чрез привременно разпределение на служенето с вещта. В случай на непостигане на съгласие относно доброволното ползване на вещта, то може да се направи от съда по реда на чл. 32 ЗС (съдът – решението му ще е акт на спорна администрация). 

Въпрос: Може ли съсобственик да защити правото си на ползване спрямо съсобственикът, който еднолично си служи с вещта (чл 108 ЗС)

Съдебната практика – това е процесуално недопустимо, тъй като той има изрично уреден от закона способ за защита в тази насока и трябва да използва този способ за защита, тоест да предяви претенция по чл. 31 ЗС. Ако обаче съсобственикът напълно е лишен от владението на вещта, то тогава няма каква защита да се търси по чл. 31 ,а ще се търси защита по чл 108 ЗС. (въвод в идеална част – той се осигурява от ЧСИ – а след това пак може да се предяви иск по чл. 31.) 

Когато вещта се ползва от един от съсобствениците - и това ползване надхвърля допустимото за него съобразно неговата идеална част – законът предвижда, че те имат право на обезщетение за ползите от деня на писменото поискване. Във връзка с тая разпоредба възникват няколко въпроса: следва ли смисълът на разпоредбата да се тълкува буквално и да се обуславя правото на обезщетение само в случай че съсобственикът, който лишава другите съсобствениците от правото на ползване върху вещта, действително лично си служи с нея. Или трябва да се разшири смисъла – и да приемем, че такова обезщетение се дължи, в случай че съсобственикът не си служи лично с вещта, но на практика ефективно контролира достъпа до нея и по този начин е лишил останалите съсобственици да си служат с нея. (пример: пивоварна в римско време – имаш ключа, но не го даваш на другите, не пиеш, но си скръндза и не им даваш да влизат, защото другите са големи алкохолици; друг вариант – ти не си служиш лично с вещта, ама други твой приятели пият в пивоварната – здравият житейски смисъл довежда, че не трябва да се тълкува буквално „лично”.). При така създалата се ситуация – според първото становище – лично се разбира буквално – ако трето лице ползва вещта не се дължи обезщетение, според второто становище – законът не ограничава само до лично ползване да се дължи обезщетение – без правно значение е как се осъществява това поведение (тр № 7 от 2 ноември 2012 г. – възприе второто становище).

Въпрос: Какъв е размерът на обезщетението? Практиката – средната наемна цена на самата вещ – ако цената може да се установи по-обективно. Получаването на обезщетение не е безусловно.

### Предпоставки за обезщетение
Времева предпоставка - Чл. 31 ал.2 – обезщетението се дължи от деня на писменото поискване (няма реквизит на това поискване , стига да е писмено , може да е искане и по електронен път, стига да е налице електронен документ, може да е писмо , но практиката като най-убедително писмено поискване е „нотариалната покана”. Фактът на поискването е от съществено значение , тъй като той поражда задължението за обезщетение. В ТР № 7 от 2 ноември 2012 г. – искането по чл 31 ал.2 ЗС е равнозначно на поканата по чл 84 ал.2 от ЗЗД., след получаването му длъжникът изпада в забава. Не се дължи обезщетение за периода отпреди поискването. Тази покана няма обратно действие.

Лишаване от собствеността – това означава да не е имал възможност да си служи с нея, без да е необходимо това да е насочено с някакви целенасочени действия от страна на другия съсобственик. След отправянето на писменото поискване, другият съсобственик може да се освободи от задължението да плати обезщетение, ако осигури достъп до вещта – примерно предостави ключ – и създаде другите материални предпоставки за осигуряването правото на достъп.

Въпрос: Получаване на плодовете. Уредба има , но тя е систематично разположена на други места. Налице са две ясно разпоредби, които очертават правилата в тази насока. 

Чл 30 ал .3 – ползите = плодове.

Чл 93 – добивите от вещта, като плодове, принадлежат на собственика (има и изкл. От това правило).

Извод – чл. 30 ал. 3 във вр. с чл. 93 ЗС – такава част от плодовете на вещта , която съотв. На размера на неговата идеална част. За да възникне такова право върху плодовете, е необходима да има възникнала вещ , тоест плодовете да са отделени. Примерно – наем – дължи се припадащата част на наема от момента на плащането. Ако съсобственикът е събрал плодовете, но е направил разноски във връзка с получаването им, то тогава тази част от разходите за тях той има право на задържане по чл. 91 от ЗЗД до момента на заплащане на разноските. Преобладава разбирането, че лихви не се дължат. Строгата облигационна логика – лихви се дължат.
### Управление и използване на общата вещ
Трябва да се отчита факта, че собствеността е комплексна фигура, в която съсобствениците формират определена неперсонифицира общност, и въпреки че те взаимно не се представляват помежду си, действията, които извършват върху вещта рефлектират върху правната сфера на другите съсобственици. Това най-ясно проличава при фигурата на управлението на общата вещ. По същността си управлението се свежда до вземане на решения относно запазването на вещта, като тези решения могат да касаят ремонт, поправяне на вещта, застраховане, отдаване под наем до 3 г., Съобразно ТР № 91 от 1974 ОСГК – действия по управление = действия по предявяване на жалби.

Чл. 32 алинея 1. Общата вещ се управлява и използва съгласно решение на съсобствениците, които притежават повече от половината от общата вещ.

Мажоритарните собственици имат право да управляват вещта, но нямат задължение да го правят. Оттук – изводът – не може да им се търси отговорност, че не се поправили вещта, тъй като те нямат такова задължение (примерно : ремонт на сграда – има особеност обаче – чл 51 ЗЗД). Срещу посегателствата на трети лица – няма пречка – малцинствен собственик да предяви иск за защита срещу трето лице - тук няма да е необходимо да се формира мнозинство и да се вземе решение, че е допустимо да се предяви подобен иск за защита на вещта, товва би обезсмислило самата защита, а това не е идея на законодателя. 

Мнозинството на общата вещ има значение и за използването на вещта. Общата вещ се използва съгласно решението на мажоритарните съсобственици. (31 ал.2 ). 

Във връзка с управлението на общата вещ – Възникват няколко практически въпроса: 

Ако се формира мнозинство и то вземе решение, но от страна другите съсобственици – няма съгласие да се подчинят на това решение – това решение има частноправен характер - и то не може да бъде наложено на останалите съсобственици по принудителен ред, без да се мине през съотв. институции на страната,без да се упражни законова принуда. Това поставя въпроса: Мажоритарният собственик може ли да се обърне към съда и да поиска неговото решение да бъде облечено в принудителна форма,за да бъде реално изпълнено. 

TР 13/2013: Допустимо е да се иска разпределение ползването на съсобствена вещ по реда на чл. 32, ал. 2 ЗС от съсобственик, притежаващ сам повече от половината от общата вещ. Освен това в производството за разпределение ползването на съсобствен имот по чл. 32, ал. 2 ЗС съдът е длъжен да разгледа всички направени възражения относно правата на страните в съсобствеността, освен тези, чрез които се упражняват потестативни права.

**Сключване на договор за наем от един съсобственик без съгласието на останалите.**

Ако съсобственик има повече от половината от вещта и сключи договор за наем за 3 години – отговаря се на условието по чл 32 (1) ЗС. Поради тази причина неучаствалите съсобственици – не може да води иск срещу наемателя по чл 55 ЗЗД.

Ако съсобственикът има повеч от половината от вещта ,но сключи договор за наем,по дълъг от 3 години . В този случай договорът ще има правнообвързващо действие,но само до 3 години. (чл 237).

Ако съсобственикът има по-малко от половината вещ – няма никакво значение продължителността на срока – Останалите съсобственици не са обвързани от такъв договор,т.к това би противоречало на чл 32 ал.1 ЗС. Те могат да се противопоставят на договора – това би довело до невъзможност съсобственикът сключил договора да го изпълни и от тук да се стигне до разваляне на договора, но самият факт,че договорът е сключен от малцинствени съсобственици не прави договора нищожен, въпреки че формално противоречи на закона.

Възможно е някои от съсобствениците да извърши подобрения в съсобствената вещ. Това обогатява останалите и съобразно принципа не неоснователното обогатяване те следва да му възстановят разноските. Ако подобренията са предприети по силата на изричен договор между съсобствениците, тогава разноските ще се понесат съобразно договора. Ако няма изрична уговорка – съобразно дяловете им. Има няколко възможности:

Ако останалите съсобственици не са се противопоставили на подобренията – гестия;

Ако са се противопоставили – съсобственикът, който е извършил подобрения ще иска разноските за това по силата на неоснователното обогатяване;

Ако съсобственикът е извършил подобренията в условията на установено владение върху целия имот. Почти винаги този съсобственик е недобросъвестен, но е възможно и да е добросъвестен (напр. когато вещта му е прехвърлена от съсобственик, който се представя за собственик на цялата вещ).

При необходимите разноски съгласно чл. 30, ал. 3 всеки съсобственик участва в тежестите съразмерно своя дял. Ако един направи тези разноски, другите съсобственици са длъжни да му възстановят парите съобразно дела си, без покана. Според Сарафов се дължат лихви, но мнението му е изолирано. Трябва да се отбележи, че кредиторът може да иска заплащане само от този съсобственик, който е сключил договора. Само по отношение на данъци и в хипотезата на чл. 50 ЗЗД разноските може да се искат от всеки един. 	Що се отнася до консумативните разноски те се дължат от тези съсобственици, които си служат с веща. 

Съсобствеността предполага идеални части върху всички физически обособени части от вещта. Дори един съсобственик да изгради постройка по силата на чл. 92 тя също става съсобствена, тъй като тя представлява подобрение

В съсобствен урегулиран поземлен имот се допуска застрояване в общ недвижим имот от съсобственик, без да важи правилото за приращението. Това става чрез учредяване на право на строеж от останалите съсобственици – чл. 183, ал. 1 ЗУТ „В съсобствен урегулиран поземлен имот може да се извърши нов строеж, надстрояване или пристрояване от един или повече съсобственици въз основа на договор в нотариална форма с останалите собственици“. Съгласно тази разпоредба няма разлика дали имотът ще е застроен от трето лице или от съсобственик. До 2003 г. се предвиждаше облекчен режим за учредяване право на строеж на съсобственик (заявление до кмета в писмена форма с нот.заверка на подписите.

Изключение е предвидено в чл. 183, ал. 4 „За издаване на разрешение за нов строеж, съответно за надстрояване или за пристрояване в съсобствен имот, предназначен за ниско жилищно или вилно застрояване, не се изисква съгласие от останалите съсобственици в случаите, когато те са реализирали, започнали са или имат права за съответното строителство в имота“. Разрешението за строеж обаче не е учредяване на право на строеж, а е акт, който разрешава извършването на строителството. Разрешение може да получи само собственик и суперфициар. Има две условия за издаване на разрешение: 1. Ниско жилищно или вилно застрояване (чл. 23 ЗУТ) 2. Останалите съсобственици да са реализирали, започнали или да имат права за съответното строителство в имота. Това означава, че с учредяване на правото на строеж в полза само на един от съсобствениците останалите придобиват съответните по обем права.
### Изкупуване дял от съсобствен недвижим имот
Изкупуване на дял от съсобствен имот е свързано със стремежа на законодателя да осигури максимални условия и възможности сьсобствеността да се консолидира във възможно по-малко съсобственици за да се избегнат конфликти и напрежения. Уредба на изкупуване на дял от съсобтвен имот - по ГПК И ЗС. 

Общо правило чл. 33 ал. 2 ЗС съсобственика може да продаде дела си на трето лице само ако преди това е предложило изкупуването на останалата част от другите съсобственици и те са му отказали. Правилото на чл. 33 е свързано с упражняването на потестативно право, поради което става при строго определени предпоставки.

Изкупуването се отнася само до недвижими имоти без оглед какъв е вида на недвижимия имот – сграда, постройка, терен, и без оглед начина, по който е възникнала съсобствеността. Редът за изкупуване, обаче, е изключен при общите части от сграда - етажна собственост, и при приравнен на горния случай, когато имаме получаване на недвижим имот от обединението на два отделни имота, като в имота имаме отделни сгради, притежавани в отделна собственост. В този случай изключваме необходимостта от прилагане на чл. 33 ЗС, тъй като общите части от терена вървят като принадлежност към съществуващата в самостоятелна собственост сграда. (ТР N45/1960)

Правилото по чл. 33 ЗС намира приложение само при покупко-продажба на дял. 

Има виждания в теорията (Влахов, Бобатинов, Ставру), че намира приложение и в хипотези, които можем да приравним на продажба, а именно, когато насрещната престация е заместима и делима (петрол, алкохол, газирани напитки). Философията на това разбиране е, че в тези случаи съсобственикът може успешно да си осигури престацията, която му дава третото лице и от някой от останалите съсобственици без неговия интерес да пострада, защото престацията ще е напълно идентична. Това автоматично изключва от приложното поле хипотезите на замяна, договора за прехвърляне на собственост срещу задължение за издръжка и гледане. Според възприетата позиция не би следвало това правило да се прилага и в случаите на продажба на наследство, в което фигурира идеалната част, тъй като там, въпреки че имаме продажба, цената, която плаща третото лице, е уговорена за цялата съвкупност от права и задължения на наследството, а не само за идеалната част. В този смисъл, ако допуснем да се приложи правилото на чл. 33 ЗС ще излезе, че позволяваме на всеки друг от съсобствениците да нахлуе в целия спектър на права, които съдържа цялото наследство. Да не говорим, че там има и задължения. Това важи дори и в случай, че наследството съдържа само въпросната идеална част, защото независимо, че предмета е идеална част, идеята е да прехвърлим съвкупността, която представлява наследството. Това правило по чл. 33 ЗС няма да намери приложение и в другия случай, когато имаме прехвърляне на съвкупност – търговско предприятие по чл. 15 ТЗ. Ако в него е включена тази идеална част, няма задължение да предлагаме това търговско предприятие на останалите съсобственици. Правилото на чл. 33 ЗС не намира приложение и при прехвърляне на идеална част чрез дарение. При всички тези изключения, въпреки че имаме транслативни сделки, правилото на 33 ЗС не намира приложение.

Правилото по чл. 33 ЗС важи само, когато продажбата е извършена на трето лице, което не е съсобственик. Ако дела е продаден на съсобственик, правилото по чл. 33 ЗС е спазено и възможността останалите да изкупуват е изключена. Това е така, защото противното ще е в несъответствие с логиката на самия текст, който изисква консолидация в по-малък брой съсобственици. Изкупуването ще е изключено само при договор за продажба, но не и при предварителен договор за продажба. (ако тръгнем да реализираме правата за обявяване на предварителен договор за окончателен, какво ще направи съда? Ще уважи ли иска или ще каже, че не са спазени изискванията на чл. 33 ЗС? Практиката се ориентира към разбирането, че няма пречка да се предяви такъв иск, съдът не може да откаже уважаването му, като след като се уважи този иск за останалите съсобственици ще възникне правото да изкупят прехвърлената идеална част по реда на чл. 33, ал. 2 ЗС). 

Сключеният договор за покупко-продажба между съсобственика и третото лице трябва да е действителен. Ако е нищожен, няма да имаме покупкопродажбено отношение и съсобственика изкупвач няма да има какво да изкупи. Уточнение: вярно е, че чл. 33 ЗС изисква при продажба на идеална част съсобственика първо да предложи тази част на съсобственици и ако не го направи, той ще извърши нарушение на закона – нарушение по 33, ал. 1 ЗС, но това нарушение няма да е нарушение по чл. 26, ал. 1 ЗЗД и няма да доведе само по себе си до нищожност на самия договор. Договорът, сключен в противоречие с чл. 33, ал. 1 ЗС, ще бъде напълно валиден, като санкцията за него ще е в чл. 33, ал. 2 ЗС, а не в чл. 26 ЗЗД.
### Изкупуването се допуска само, ако са налице някои от следните нарушения:
Не е спазено условието по чл. 33, ал. 1 ЗС идеалната част да е предложена за продажба на останалите съсобственици или на някого от тях. Законът не поставя никакво условие относно фомрата и начина, в която да стане това предлагане. Практиката приема, че това предлагане може да е дори под формата на предложение за сключване на предварителен договор. Единственото изискване, което поставя законът е да са осигурени писмени доказателства във връзка с извършеното предлагане, които да се представят пред нотариус. Нарушаване на това изискване ще е налице, когато изобщо липсва уведомяване и покана на останалите съсобственици, не са уведомени всички съсобственици, а само някои от тях и те са отказали (другите не са ги питали, защото е можело и да приемат) или съсобственикът не е бил уведомен лично, а чрез някакво друго лице (заемател за послужване, член на домакинство, съдружник и пр.)

Продажбените условия или условията по договора с третото лице – купувач, да са уговорени привидно. Нарушението на това изискване може да е под следната форма: направено е предложение на останалите съсобственици, но при условия, които са по-неизгодни от условията, при които е сключена сделката с третото лице. Например, по-висока цена. Привидността, неизгодността на условията, обаче, не касае само цената. Тя може да е свързана и с други елементи на сделката: условия на плащане, условия във връзка с разноските (предлагаме идеалната част на останалите съсобственици за 1000 лв, платими еднократно, а за третото лице предлагаме и сключваме договора за същата цена, но с плащане на части; предлагаме на съсобствениците идеалната част с уговорката, че те трябва да поемат изцяло разноските по прехвърлянето, а с третото лице уговаряме, че разноските ще се поделят или ще се поемат изцяло от продавача). Привидността може да под формата на относителна симулация – пр. чрез договор за дарение прикриваме сключена покупко-продажба. Може да имаме привидност и под формата на персонална симулация – малко екзотична хипотеза, но не и невъзможна, когато привидно сме продали идеалната част на друг съсобственик, а всъщност действителния купувач е 3л, а ние чрез подставеното лице на другия съсобственик крием факта, че приобретател е трето лице. Според ТР 5/2012: Когато с договор за дарение се отчужди идеална част от частта на дарителя в съсобствен имот в полза на трето за съсобствеността лице и останалата идеална част е прехвърлена впоследствие с договор за продажба на същото лице, без частта на дарителя да е предложена за изкупуване на първоначалните съсобственици съгласно чл. 33, ал. 1 ЗС, няма заобикаляне на закона по чл. 26, ал. 1, предл. второ ЗЗД.

Пред нотариуса да е представена декларация с невярно съдържание, че е предложена идеалната част на останалите съсобственици и никой от тях не е искал да я придобие. (Тази декларация е частен документ от съответен характер. Такъв документ не може да се оспорва по реда на ГПК – производство за установяване неистинността на този документ. За това вж. Влахов и Бобатинов)

Да не е изтекъл двумесечния срок по чл. 33, ал. 2, изр. 2 ЗС, според който „искът за изкупуване трябва да се предяви в двумесечен срок от продажбата.” Това е класически пример за преклузивен срок, сравнително къс при това. Интригата при този срок е от кой момент започва той да се отчита. Текстът е кристално ясен – от момента на сключване на договора за продажба. Съдебната практика по силата на една много по-стара традиция, обаче, константно се придържа към друго разбиране, а именно, че срокът тече от момента, в който съсобственикът е узнал за продажбата. Това разбиране е contra legem. То не издържа и от още една глeдна точка: сделките за недвижими имоти подлежат на вписване,а един от ефектите на вписване е оповестителният ефект, според който се счита, че това, което е вписано в имотния регистър е известно на всички трети лица. Изведнъж ВС приема, че съсобствениците не били знаели за тази сделка. В практиката единодушно, константно, от десетилетия наред се приема, че срокът тече от момента на узнаването от останалите съсобственици.
### Начин на извършване на изкупуването. Как става то?
Отговорът до голяма степен се съдържа в чл. 33, ал. 2 ЗС. Изкупуването става по съдебен ред. Трябва да обърнем внимание, че става само под формата на иск, но не и под формата на възражение. Характеристика на правото на изкупуване: то е потестативно, упражнявано само по съдебен ред и то само чрез иск не и чрез възражение (за разлика от някои други потестативни права, които с е упражняват по съдебен ред).

Има два щекотливи въпроса. Първият е от кога тече преклузивния срок за упражняване на правото. Него го обсъдихме.

Вторият въпрос е какъв вид потестативно право е то. Според Таджер е правопораждащо потестативно право, а според Л. Василев е правопроменящо потестативно право. На пръв поглед тази квалификация е без значение, но всъщност тя показва как авторите виждат самите последици от изкупуването, защото след като изкупуването става само по съдебен и то исков ред първият практически въпрос, който възниква, е спрямо кого се предявява иска: спрямо третото лице купувач или съсобственика продавач. Отговорът е, че според позицията на практиката искът се предявява спрямо двете лица. Това е така, защото идеята е да се постанови решение, което да е еднакво и да ги обвързва и двамата, поради тази причина те се явяват т.нар. необходими другари в процеса (тук действа процесуална логика). От материалноправна гледна точка се поставя въпросът от кой момент изкупуващият съсобственик става титуляр на изкупеното право. Тук възможностите са две: или да стане титуляр на правото от момента на влизане на решението в сила, при което ще имаме каскадност в правоприемството (съсобственик-продавач, третото лице /до влизане на решението в сила/ съсобственик-изкупвач: той ще се яви приемник на третото лице). Другата теза е, че всъщност собственикът-изкупвач замества третото лице още от момента на сключване на сделката между него и първия продавач с всички следващи от тук последици, от което следва, че изкупуването е с обратна сила. Практиката се ориентира към втората позиция и то главно по силата на процесуалната логика, иначе няма да има смисъл да привличаме като ответник по делото и съсобственика-продавач.

Примерен петитум /формулировка на заявената претенция, която ние отразяваме в исковата си молба, върху която претенция ще се формира диспозитива на съдебното решение/ на иска по чл. 33 ЗС: 

Моля да ми бъде дадена възможност да встъпя в правата на купувача „Х” за имот „Y”, като изкупя при същите условия, посочени в нотариален акт “Z” (това е нот. акт между съсобственика-продавач и третото лице) еди-каква си идеална част от недвижимия имот, представляваща предмет на договора за продажба.

Надлежен ищец е всеки съсобственик, различен от съсобственика продавач, но тук има една особеност, че не може да е ищец съсобственик, на който е предложено изкупуване и той е отказал. Няма пречка ищци да бъдат няколко съсобственици, като тогава частта, която те ще изкупват, ще е пропорционална на идеалната част, която те имат върху вещта. 

Друга тънкост – надлежен ищец може да е и съсобственик, придобил идеалната част, след извършване на продажбата в полза на третото лице, т.е. в рамките на тези два месеца, които текат за предявяване на иска. Единственото условие, за да може такова лице да упражни правото на изкупуване, е неговият праводател да е имал правото на изкупуване. (пр. трето лице, на което идеална част е прехвърлена чрез дарение).

Надлежни ответници: това са и третото лице, и съсобственика-продавач. Те са необходими другари, както отбелязахме по-горе. 

Ако искът бъде уважен възниква продажбено отношение при условия, при които третото лице го е закупило. Собствеността преминава върху изкупуващия съсобственик. Има спор от кого изкупува дела. Според Г.Б. изкупуващият съсобственик го придобива по правоприемство от купувача. Според П.В. той придобива дела от продавача, защото изкупуващият замества купувача в продажбеното отношение. М.М. смята, че за правоприемството е важно нововъзникналото ПО, по което купувачът придобива частта от имота от продавача-съсобственик. Коректното определяне на продавача е от значение за отговорността за недостатъци и за евикцията, като те трябва да бъдат понесени от продавача-съсобственик, а не от ТЛ. С упражняване на правото на изкупуване възниква задължение за плащане на цената. Тук отново мненията са различни. Според Г.Б. винаги на третото лице, според П.В. ако продавача не е получил – на него. Според Вл.П. дължимата поради изкупуването сума следва да бъде платена на продавача-съсобственик, и само това изпълнение ще има значение на редовно съобразно закона. Плащането трябва да се извърши в едномесечен срок от влизане в сила на решение, ако не – то се обезсилва по право (чл. 33, ал. 3). В отношенията продавач-трето лице възниква отговорност за евикция.

Правото урежда още един случай на изкупуване на идеална част от съсобствена вещ. Той е уреден в чл. 349 ГПК и по същество не е точно изкупуване така, както го видяхме по чл. 33 ЗС, а е възлагане на имот в еднолична собственост в рамките на извършена делба. Особености на това „изкупуване”:

То може да се осъществи само в условията на съдебна делба - изкупуването по чл. 349 ГПК е възлагане в рамките на процесуално производство и то не какво да е, а на делба;

То се отнася не просто за недвижим имот, а само за жилищен недвижим имот. 

Това възлагане се допуска не спрямо всеки един вид съсобственост, а спрямо такава, която е възникнала вследствие наследяване или прекратяване на СИО, настъпило вследствие прекратяване на брака. Всъщност, в чл. 349 ГПК са уредени три хипотези на изкупуване с оглед конкретните обстоятелства на възникване на съсобствеността и качеството на съделителите. Не всеки има право да поиска това възлагане, а само лица в строго определено правно качество като участници в делбеното производство:

На първо място това е бившият съпруг, който е преживял (първа хипотеза). В този случай не присъства като фактор наличието на деца и упражняване на родителски права. Тук допълнително условие е този съпруг да няма жилище.

Втората хипотеза е при прекратена СИО при развод и двамата съпрузи са живи. Жилището се предоставя на съпруга, на когото е възложено упражняването на родителски права и той няма жилище /по този въпрос има ТР N 1 / 2004 г. ВКС/ . Проблеми: а) упражняването на родителските права е възложено и на двамата съпрузи; б) въпросът за момента, към който е възложено упражняването на родителските права, защото децата може да са на 17 г. и 9 месеца, когато е заведен иска за делба (не дай си боже). Ако няма деца, не може да се иска възлагане по реда на този текст.

Третата хипотеза е по 349, ал. 2 ГПК. Тя е за възрастни родители, които не упражняват родителски права. На първо място трябва неподеляемият имот да е жилище. Има и допълнителни квалифициращи изисквания, които са от друг характер: 

- съсобствеността винаги да е възникнала вследствие наследяване; 

- съделителят, който иска възлагането, да е живял в жилището към момента на откриване на наследството;

- да няма друго жилище;


При няколко съделителя, които отговарят на това условие, се предпочита този, който е предложил по-висока цена (преди е имало критерий, според който имотът отива при този, който докаже по-голяма жилищна нужда, но той вече е отпаднал). Как разбираме кой предлага по-висока цена? Законът мълчи. ВС пояснява, че това става при провеждане на тайно наддаване, организирано от съда (в съдебно заседание се дава плик с цената от всеки един, прави се протокол и пр.)

Как се упражнява правото на възлагане по 349 ГПК?

На първо място трябва да се заяви искането за възлагането, като искането трябва да се направи най-късно в първото заседание след допускане на делбата. Съдебната делба тече в две фази, както отбелязахме искането трябва да се направи в първото заседание от втората фаза. Практически съвет: искането да се направи още в исковата молба, т.е. още в първото заседание в първа фаза.

Действие на решението (ВП ефект). Тук вещноправният ефект настъпва вследствие произнасяне на съдебно решение, както и решението по чл. 33, ал. 2 ЗС, защото и в двата случая имаме упражняване на потестативно право с конститутивен иск. Когато обаче вещноправният ефект настъпва със самото решение, може да възникнат усложнения, тъй като при наличието на делба трябва да се уравнят дяловете на останалите съсобственици. Съделителят е получил реална част, но другите също трябва да се изравнят. Единият вариант е делът им да се изравни чрез други части от делбената маса. Тук не възникват проблеми. Другият вариант е изравняването на дела да стане чрез заплащане на парична сума. Законът изисква тя да бъде платена в 6-месечен срок. Ако сумата не бъде платена в този срок, решението се обезсилва по право, приема се, че е налице прекратително условие. Възникнало е правото на собственост, но с изтичане на 6-месечния срок и неплащане на сумата така възникналото право се прекратява автоматично и в този случай имотът се изнася на публична продан, освен ако друг сънаследник, който има право да иска възлагане, не плати цената веднага.

Освен тези хипотези на изкупуване, които касаят съсобственост, са възможни и други. Едната от тях е по чл. 199 ЗУТ, но там изкупуването не е свързано с наличието на съсобственическо качество. Това е право, което възниква в полза на държавата/общината като първи изкупвач при наличието на уредените в ЗУТ предпоставки (влязъл в сила ПУП и пр.).

Следващо изкупуване е изкупуването по параграф 4а от Преходните и заключителни разпоредби на ЗСПЗЗ. Там правото на изкупуване е свързано с друго качество. Не е пак с качеството съсобственик, а с качеството на лице, което има право на ползване върху имот, подлежащ на реституция и върху земята на този имот е построило сграда върху земята до 01.03.1991 г.

Има и други хипотези, като единственото общо с хипотезите на изкупуване на дял от съсобствен имот, е че се упражнява потестативно право, но както в предпоставките, така и в качествата на изкупуващите лица разликата е значителна.
## **Етажна собственост. Понятие и правен режим. Възникване и прекратяване на етажната собственост**
### Правна уредба
Правната уредба на института на етажната собственост се съдържа на първо място в разпоредбите на чл. 37-49 ЗС. Те уреждат въпросите, свързани с възникване на етажната собственост, определянето на общите части на сградата и определянето на дяловете на етажните собственици в тях, разпределението на разноските по поддръжка на общите части и др.

На второ място правила относно етажната собственост се съдържат в Закона за управление на етажната собственост (ЗУЕС) в сила от 1. май 2009 г. Предметът му на регулиране е ограничен до управлението на общите части на сгради в режим на етажна собственост, както и правата и задълженията на собствениците и обитателите на самостоятелни обекти или на части от тях (арг. от чл. 1 ЗУЕС). При това правилата на ЗУЕС се прилагат само за сгради под режим на етажна собственост с повече от три самостоятелни обекта, притежавани от различни лица-етажни собственици. Етажна собственост, в която съществуват до 3 самостоятелни обекта, притежавани от различни собственици, се уреждат по правилата на чл. 42-44 ЗС (при три самостоятелни обекта в сградата) или по правилата за управление на съсобствени вещи по чл. 32 ЗС (при два самостоятелни обекта в сградата). Този извод се опира на разпоредбата на чл. 3 ЗУЕС, според която за управлението на общите части на сгради в режим на етажна собственост, в които самостоятелните обекти са до три и принадлежат на повече от един собственик, се прилагат разпоредбите на чл. 42, 43 и 44 от Закона за собствеността. 
### Понятие
Терминът „етажна собственост” изразява 2 основни правни значения

- като институт на обективното вещно право

- като специфично съчетание между множество изключителни права на собственост върху самостоятелни обекти в една сграда, притежавани от различни лица, и съсобственост между тях върху общите части на сградата. 


Като институт на обективното вещно право етажната собственост представлява специфичен правен режим, на който се подчинява използването на принадлежащи на различни собственици самостоятелни обекти в една сграда (жилища, гаражи, магазини, ателиета, офиси и т.н.), както и управлението и използването на общите части на тази сграда. Сграда под режим на етажна собственост е налице, когато правото на собственост върху отделни етажи или обособени части от етажи, заедно с придадените към тях помещения в тавана или зимника, принадлежи на различни гражданскоправни субекти - държавата, общините, юридически или физически лица (арг. от чл. 37 ЗС). Поради това, че тези отделни обекти са конструктивно свързани помежду си в едно архитектурно цяло (в цялостна сграда), по необходимост съществуват общи части на сградата (основите, носещите стени, стълбищата, покривът, входа и входната врата на сградата и т.н.), които са съсобствени на собствениците на отделните обекти в сградата (арг. от чл. 38 ЗС). Направеният анализ показва, че от гледна точка на правното си съдържание етажната собственост представлява съчетание между изключителни права на собственост върху обособени обекти в една сграда, принадлежащи на различни лица, и съсобственост помежду им върху общите части на сградата.

Предпоставките за прилагане на режима на етажната собственост са 3 и те трябва да са кумулативно дадени:

Първо, трябва да е налице една сграда. Без значение е нейната етажност, архитектура, конструкция. Правилата относно етажната собственост не се прилагат по отношение на две или повече самостоятелни сгради, намиращи се в един общ реално неподеляем УПИ, вкл. и когато са сгради-близнаци. Действащото законодателство, теория и новата съдебна практика са изоставили фигурата на т.н. „хоризонтална етажна собственост”, която се признаваше за тия случаи в по-старата съдебна практика, опряна на ППВС № 2/1982 г. 

Второ, в сградата трябва да има два или повече обособени отделни обекти с вещноправна самостоятелност (т.е. такива, които могат да съществуват като самостоятелни имоти в гражданския оборот и като самостоятелни обекти на вещни права). По смисъла на § 1, т. 1 ДР ЗКИР под отделен обект в сграда се разбират отделни етажи или части от етажи по смисъла на чл. 37 и сл. ЗС. Според § 1, т. 1 ДР ЗУЕС самостоятелен обект в сграда в режим на етажна собственост е обособена част от сграда в режим на етажна собственост със самостоятелно функционално предназначение (жилище, гараж, магазин). Нормативните критерии за обособеност на един обект се извличат чрез тълкуване на разпоредбата на § 5, т. 39 от ДР на ЗУТ. Необходимо е да е налице самостоятелен строеж или реално обособена част от строеж с определено местоположение (граници), самостоятелно функционално предназначение и идентификатор по Закона за кадастъра и имотния регистър (ЗКИР) и да може да бъде прехвърлян отделно в гражданския оборот. Без значение е, дали тези обособени обекти са от един и същи вид. Тези обособени обекти трябва да са свързани помежду си посредством различни архитектурни елементи на сградата, част от която са – основите, външните стени, вътрешните разделителни стени между отделните обекти, носещите стени, колоните, трегерите, плочите, гредоредите, стълбите, площадките, покривите, разделителните стени между избените и таванските помещения, принадлежащи на различни етажни собственици, коминните тела, външни входни врати на сградата, вратите към общите тавански или избени помещения, главните линии и централните уредби на всички видове инсталации в сградата, асансьорните, водосточните тръби, портиерското жилище и всичко друго, което по естеството си или по своето предназначение служи за общо ползване. 

Трето, самостоятелните обекти в сградата трябва да принадлежат на различни собственици. Всеки от самостоятелните обекти може да има различно предназначение, може да се ползва и да се прехвърля и обременява с ограничени вещни права отделно от останалите обекти в същата сграда. При продажба на самостоятелен обект в сграда-ЕС продавачът не е длъжен да предлага на останалите етажни собственици да изкупят обекта му при условията на чл. 33 ЗС. Собствениците на отделните обекти в сградата-ЕС притежават и съответни идеални части от общите части на сградата (арг. от чл. 40 ЗС). Те са в положението на принудителни съсобственици на общите части. Тези идеални части от общите части на сградата следват юридическата съдба на съответния самостоятелен обект, към който принадлежат и при неговото прехвърляне се прехвърлят съответно, при това без за тях да се прилагат ограниченията по чл. 33 ЗС. Правилата относно етажната собственост не се прилагат, обаче, когато цялата сграда, състояща се от множество обособени обекти (жилища, гаражи, магазини и др.) принадлежи на един единствен правен субект или в този си вид като цяло е съсобствена на две или повече лица. 

По своята същност ЕС е неперсонифицирана правова общност, не е ЮЛ, но може да има наименование, адрес и т.н. няма имущество, членове. Като обективно право е самостоятелен институт, различен от съсобствеността, а като субективно право не спада към самостоятелните ВП-а, защото е съчетание на собственост и съсобственост.
### Общи части
Общите части на сграда етажна собственост представляват всички архитектурни елементи на сградата, които по своето естество или по предназначението си служат за общо ползване. Те са примерно изброени в разпоредбата на чл. 38, ал. 1 ЗС. Общите части нямат самостоятелно съществуване в гражданския оборот (не могат да се прехвърлят отделно от самостоятелните обекти в сградата); те обслужват използването на самостоятелните обекти в сградата и в този смисъл имат акцесорен характер. Съдебната практика, изразена в р. № 673 от 1. 11. 1996 г. на І г.о. ВС третира общите части на сградата-ЕС като „принадлежност” към самостоятелните обекти в нея. А както е известно, принадлежността следва главната вещ, ако не е предвидено друго (чл. 98 ЗС). Притежаването идеални части от общите части на сградата по необходимост е свързано с притежаването на право на собственост върху самостоятелен обект в сградата. Недопустимо е придобиване на идеални части от правото на собственост върху общите части на сградата, без придобиващият да е собственик и на самостоятелен обект в нея. Това важи както при производните, така и при първичните придобивни способи, вкл. и за придобиването по давност. 

Правен режим на ЕС: общите части се притежават в съсобственост, но налице са множество отклонения от познатия ни режим. На първо място дяловете се определят в зависимост от съотношението на стойностите на обособените обекти Чл. 40. ЗС Дяловете на отделните собственици в общите части са съразмерни на съотношението между стойностите на отделните помещения, които те притежават, изчислени при учредяването на етажната собственост. По-късни изменения в отделните помещения не се отразяват върху размера на дяловете. Освен това тези дялове могат да бъдат променяни при надстрояване или пристрояване чл.40 ал.2 При надстрояване на сграда в етажна собственост собствениците на надстроените етажи или части от етажи придобиват, срещу заплащане, собствеността и върху всички общи части на сградата, включително и върху земята. Дяловете на всички съсобственици в общите части се определят съобразно съотношението между стойностите на отделните помещения по време на завършването на строежа. 

Друга особеност е, че съсобствеността тук е неделима чл.38 ал.3 Общите части не може да се делят. Само и единствено по изключение обща вещ по предназначение със съгласието на всички собственици може да се изключи от общите вещи и да стане самостоятелен обект или да се обособи като обща само за лицата, чиито обекти обслужва. 

ЕС е акцесорна, собствеността върху общите части произтича от собствеността над обособен обект в сградата. Общите части не могат да се прехвърлят или придобиват самостоятелно, отказът от право над тях е нищожен. Идеалните части от общите вещи следват собствеността. Чл. 40. ал.3 Когато собственикът на етаж или част от етаж прехвърли отделна част от своя имот на друго лице, частта на приобретателя и на отчуждителя в общите части на сградата се определя от съотношението между стойностите на прехвърлената и запазената част по време на прехвърлянето. Същото правило се прилага и при делба. За общите части е неприложимо правилото за изкупуване на дял от съсобствен имот. 

Възникване: при делба на сграда – доброволна или съдебна; чрез правни сделки, прехвърляне на обособен обект от сградата на трето лице; по давност; чрез застрояване, но при предварителна делба на правото на строеж; надстрояване и пристрояване; при издаване на първия нотариален акт за собственост при ЖСК. Прекратяване: разрушаване или погиване на сградата; преустройство, в резултат на което всички обекти се сливат; придобиване на собствеността над всички обекти от едно лице;

По силата на чл. 40, ал. 2 ЗС промяна в размера на идеалните части от общите части настъпва при следните хипотези:

При надстрояване на сграда в режим на етажна собственост –чл. 40, ал. 2 ЗС. В този случай приобретателят на правото на надстрояване придобива срещу заплащане и дял от собствеността върху всички общи части на сградата, вкл. от правото на собственост или от правото на строеж върху земята. В този случай дяловете на всички етажни собственици в общите части се преизчисляват съобразно съотношението между стойността на отделните обекти по време на завършване на надстройката (чл. 40, ал. 2, изр. второ ЗС).

Втората хипотеза, при която се стига до промяна в размера на идеалните части от общите части на сграда-ЕС, е при преустройство и промяна на предназначението на обща част, при което тя се изключва по решение на всички етажни собственици от общите части на сградата и се превръща в индивидуално притежание на определено лице (то също става етажен собственик).

Общите части не могат да се делят – чл. 38, ал. 3 ЗС. По отношение на тях е налице дялова, но неделима по закон съсобственост.
### Видове общи части
Общите части на сграда под режим на ЕС се деля на 2 вида:

- общи по естеството си – такива, без които сградата не може да съществува да едно архитектурно и конструктивно цяло, а от тук не биха могли да съществуват и отделните обекти в нея (напр. основите, покривът, външните стени, стълбищата, носещите стени и др.)
- общи по предназначението си – такива, без които отделните обекти в сградата биха могли да съществуват и да се използват като самостоятелни вещи, но по волята на всички етажни собственици тези части са предназначени за общо ползване, тъй като обслужват ползването на сградата – напр. портиерското помещение, сушилно помещение, общо избено помещение, котелно помещение, стая за огняр и др.


Общите части по естеството си са по необходимост свързани с правото на собственост върху самостоятелните обекти в сградата –ЕС и тяхната акцесорност не може да отпадне по волята на етажните собственици. Съсобствеността на етажните собственици върху тях има принудителен характер. Те са под режим на принудителна акцесорна съсобственост между етажните собственици. Предназначението им не може да се променя и по такъв начин да бъдат изключвани от режима на етажната собственост. Те не могат да бъдат предмет на самостоятелни разпоредителни действия, въпреки съгласието на всички етажни собственици. 

Според чл. 38, ал. 2 ЗС при наличие на съгласие на всички етажни собственици може да се уговори, че частите от сградата, които обслужват само някои отделно притежавани етажи или части от етажи, да бъдат общи само на лицата, чиито помещения обслужват (напр., вътрешните разделителни стени между отделните апартаменти). По този начин се стига до разпределение на ползването на някои общи части.

Общите части по предназначение притежават относителна самостоятелност и могат да бъдат обект на самостоятелно вещно право на собственост (напр. по решение на всички етажни собственици портиерското жилище може да бъде продадено на етажен собственик или на трето лице). По акъв начин те могат да бъдат изключени от режима на принудителна акцесорна съсобственост и да престанат да бъдат общи части на сградата.

Строителното петно, върху което е построена сграда-ЕС, би трябвало да е обща част по естеството си, тъй като без него сградата не би могла да съществува. Незастроената част от терена (УПИ) би следвало да има характер на обща част по предназначението си.
### Права и задължения
Задълженията и ограниченията на собствениците могат да са във връзка с използването на самостоятелните обекти: да не извършват в своя самостоятелен обект или в част от него дейности или действия, които създават безпокойство за другите собственици по-голямо от обичайното; Във връзка с общите части: да не пречат на другите собственици, ползватели и обитатели да използват общите части на сградата; да. не причиняват вреди на други обекти и общи части на сградата; да не завземат общи части на сградата;не извършват дейности в своя самостоятелен обект или част от него, с които да изменят помещения, пространства или части от тях, предназначени за общо ползване, да не нарушават архитектурния вид, носимоспособността, устойчивостта на строителната конструкция, пожарната безопасност или безопасното ползване на сградата; изпълняват изискванията на съответните нормативни актове при отглеждането на животни в самостоятелните си обекти и да не създават безпокойство на непосредствените си съседи; осъществяват използването на общите части на сградата по реда, определен в правилника за вътрешния ред. Освен това трябва да не накърняват добрите нрави; да изпълняват решенията на органите на управление на етажната собственост; спазват санитарните и хигиенните норми; осигуряват достъп в своя самостоятелен обект или в част от него за извършване на необходимите проучвателни, проектни, измервателни, строителни и монтажни работи, свързани с поддържане, ремонт, реконструкция, преустройство или обновяване на общи части или на други помещения и за проверка на състоянието на инсталациите и на конструктивните елементи на сградата; подпомагат дейността на компетентните органи при извършване на пожарогасителна или аварийно-спасителна дейност вътре и в района на сградата; обезщетят вредите, причинени на други обекти в сградата, когато те са резултат от отстраняване на повреди в своя самостоятелен обект или част от него; вписват в книгата на етажната собственост членовете на своите домакинства и обитателите; 

Съсобствениците са длъжни съразмерно с дела си в общите части да участват в разходите по поддръжка и ремонт, реконструкция, преустройство, управлението и обновяване на общите части. За целта съществува фонд "Ремонт и обновяване". Средствата във фонда се набират от ежемесечни вноски от собствениците в размер, определен с решение на общото събрание съобразно идеалните части, но не по-малко от 1% от мин. работна заплата за страната или от др.източници. Такива дейности се извършват по решение на общото събрание на собствениците. Ако се налага неотложен ремонт може с решение на управителния съвет (управителя) незабавно се отпускат финансови средства. Ремонтите могат да са: 

"Неотложен ремонт" - дейност за привеждане на сградата, на общи части, инсталации или части от тях в съответствие с нормативните изисквания за техническа пригодност на сградата и инсталациите, включително и покривите, с оглед отстраняване на създадени пречки или неудобства за нормалното използване на сградата и самостоятелните обекти в нея.; 

"Необходим ремонт" - дейност за предотвратяване разрушаването на сградата, на нейни конструктивни елементи, общи части, инсталации или части от тях, както и за отстраняване на значителни повреди и деформации, водещи до опасност за живота и здравето на собствениците, ползвателите, обитателите и други лица, до нанасяне на увреждане на околната среда и на близкостоящи сгради.

"Обновяване" - строителни и монтажни работи, свързани с изпълнението на което и да е от съществените изисквания по чл. 169, ал. 1 и 2 от ЗУТ, които се извършват по време на експлоатацията и засягат конструктивните елементи на строежа, ограждащите конструкции и/или елементи на сгради, съоръжения и/или елементи на техническата инфраструктура - отоплителни, вентилационни, климатични, електрически, водоснабдителни, канализационни и други инсталации.

" Разходи за управление и поддържане" - разходите за консумативни материали, свързани с управлението, за възнаграждения на членовете на управителните и контролните органи и за касиера, както и за електрическа енергия, вода, отопление, почистване, абонаментно обслужване на асансьор и други разноски, необходими за управлението и поддържането на общите части на сградата. 

"Полезни разходи" - разходите, с които се увеличава стойността на сградата при преустройства и ремонт на общите части не са нормативно предвидени и са извън разходите за необходим и неотложен ремонт и за обновяване

"Поддържане на общите части" - дейност, насочена към запазване на общите части в добро състояние.

"Преустройство на обща част на сградата"- дейност, при която може да се променя предназначението на обекта със или без изпълнение на строителни и монтажни работи. Преустройството може да изисква или не съгласието на всички собственици. Случаите са изброени в ЗУТ чл.185 и чл.186. 

За защита на общите части могат да се предявят исковете по чл108 и 109 ако обща част се владее от трето лице или етажен собственик без основание, не е необходимо съгласието на всички съсобственици, а само ищецът да докаже, че е собственик. Приложими са и владелческите искове. 

Собствениците имат право да: използват общите части на сградата според тяхното предназначение; участват в управлението на етажната собственост. Ползвателите имат почти същите права. 
### Възникване на етажната собственост
Принципът е, че за възникване на етажната собственост като специфичен правен режим, на който се подчинява една сграда, е необходимо:

- наличието на построена сграда поне в груб строеж,

- в която съществуват два или повече самостоятелни във вещноправно отношение обекти (жилище, офиси, гаражи, магазини помещения и др.) – това означава всеки от обектите в сградата да отговаря на минималните законови изисквания, предвидени за съответния обект с оглед на неговото предназначение;

- принадлежащи на различни собственици – ФЛ, ЮЛ, държавата, община (може и да са в съсобственост); няма да възникне етажна собственост, ако цялата сграда принадлежи на 1 лице, а то е учредило ограничени вещни права на ползване по чл. 56 и сл. ЗС или е предоставило облигационни права (наем, заем за послужване и др.) върху отделните обекти в сградата в полза на други лица.


В момента, в който тези 3 признака се явят кумулативно, сградата се подчинява автоматично по силата на закона на режима на етажната собственост. Не е необходим някакъв отделен правен акт (учредителен акт или изрично волеизявление) на частноправни или публичноправни субекти за да възникне етажната съсобственост. Режимът на ЕС започва да се прилага по отношение на сградата вън и независимо от волята на етажните собственици. Този режим има принудителен характер. Съвсем отделен е въпросът, какъв модел на управление на общите части в сградата ще изберат етажните собственици – дали чрез общо събрание или чрез персонифицирано сдружение (т.е. чрез ЮЛ).

Кумулативната поява на трите конститутивни признака на етажната собственост може да се яви в резултат от осъществуването на различни юридически факти:

Чрез доброволна или съдебна делба на съсобствена сграда, при което съсобствениците си поделят сградата чрез получаване в реални дялове на етажи или части от етажи в съответствие с чл. 39 ЗС. Без значение е основанието, на което е възникнала съсобствеността върху сградата (може и да е по договор за групов строеж). За доброволната делба следва да се спазят правилата на чл. 202 ЗУТ, а именно обособените дялове или части от сградата да отговарят на одобрени за това инвестиционни проекти, което обстоятелство се удостоверява от общинската (районната) администрация. За съдебната делба следва да се спази изискването съответните реално определени части от съсобствената сграда да могат да бъдат обособени в самостоятелни обекти без значителни преустройства и без неудобства, по-големи от обикновените, при спазване на строителните правила и норми. Главният архитект на общината (района) по предложение на съда и в определен от него срок одобрява инвестиционен проект за делбата или отказва одобряването (арг. от чл. 203 ЗУТ).

При надстрояване или пристрояване на сграда от друго лице - несобственик или при надстрояване или пристрояване на съсобствена сграда от съсобственик въз основа на учредено в негова полза право на надстрояване или пристрояване (ЕС възниква в момента на довършване в груб строеж на надстройката или пристройката). Вж чл. 183 ЗУТ – за отстъпване на правото на надстрояване или пристрояване е необходим договор във форма на нотариален акт. 

Чрез транслативна правна сделка – продажба, дарение, замяна и т.н. на етаж или самостоятелна част от етаж от сграда в полза на друго лице

Въз основа на съдебно решение по чл. 19, ал. 3 ЗЗД за обявяване на окончателния договор за сключен (когато е бил налице предварителен договор за прехвърляне на етаж или самостоятелна част от етаж от сграда в полза на друго лице)

Чрез придобиване по давност на етаж или самостоятелна част от етаж от сграда от друго лице, различно от собственика на останалата част от сградата

В момента, в който първият член-кооператор в ЖСК се снабди с нотариален акт по чл. 35, ал. 2 ЗЖСК за отредения му чрез разпределението от общото събрание самостоятелен обект.

При изграждане на сградата в груб строеж, когато пред това е била извършена предварително делба на правото на строеж съпритежавано от две или повече лица.

В специфичната хипотеза на чл. 8, ал. 2 ЗУЕС – когато сградата е с повече от един вход, законът допуска обособяването на всеки вход като отделна етажна собственост по решение на етажните собственици, живеещи в съответния вход.

Регистрация на сгради в режим на етажна собственост: Възникването на етажната собственост се регистрира в нарочен публичен регистър по реда на чл. 44 ЗУЕС. Но регистрацията не е елемент от ФС за възникване на етажната собственост – тя има само декларативно-оповестително, но не конститутивно действие. Според чл. 44, ал. 1 ЗУЕС общинската или районната администрация създава и поддържа публичен регистър на сградите или отделните входове в режим на етажната собственост, които се намират на територията й. За регистрацията и достъпа до данните в регистъра не се събират такси. В регистъра се вписват данни за:

- сградата или отделния вход в режим на етажна собственост - адрес, етажност и други индивидуализиращи характеристики, определени с наредба;

- формата на управление;

- управителните органи.


Редът за водене и образецът на регистъра се определят с наредба на министъра на регионалното развитие и благоустройството.

Правомощия на общинската или районната администрация по вписването в регистъра: Според чл. 45, ал. 1 ЗУЕС в случаите на вписване на данни за етажна собственост, която се управлява от общо събрание на собствениците, кметът на общината или района или оправомощено от него лице проверява дали данните подлежат на вписване. В случаите на вписване на данни за етажна собственост, която се управлява от сдружение на собствениците, органът по ал. 1 проверява и дали са спазени изискванията на чл. 29. След извършване на проверката по ал. 1 и 2 кметът на общината или района или оправомощеното от него лице вписват данните в регистъра. Когато органът по ал. 1 установи, че предоставените данни за вписване не отговарят на изискванията на закона, то указва на управителния съвет (управителя) на съответната етажна собственост да отстрани в 7-дневен срок непълнотите или неточностите. Когато непълнотите или неточностите не бъдат отстранени в срока по ал. 4, кметът на общината или района постановява мотивиран отказ за вписване. Отказът се връчва на управителния съвет (управителя) на съответната етажна собственост незабавно след постановяването му по реда на Административнопроцесуалния кодекс.

Оспорване на отказ за вписване: Чл. 46. (1) Отказът подлежи на оспорване пред административния съд по местонахождението на етажната собственост в 7-дневен срок от връчването му. Жалбата се подава чрез кмета на общината или района, който я изпраща незабавно на съда заедно с приложенията към нея. Жалбата се разглежда по реда на Административнопроцесуалния кодекс.

Текущ контрол по регистрацията: Чл. 47. Кметът на общината или района упражнява текущ контрол по регистрацията на сгради или отделни входове в режим на етажната собственост. 
### Прекратяване на етажната собственост
Режимът на етажна собственост се прекратява с проявлението на определени юридически факти, водещи от отпадането на някой от трите конститутивни признака на етажната собственост. Напр.:

- С разрушаването на сградата или с частичното й събаряне, при което остава да съществува само един самостоятелен обект в нея

- С преустройството на сградата въз основа на одобрен инвестиционен проект, при което отпада вещноправната самостоятелност на отделните обекти в нея (напр. – премахване на всички вътрешни разделителни стени между отделните обекти)

- С придобиване на всички обекти в сградата от един единствен собственик (без оглед придобивния способ – възможно е напр. държавата или общината да отчужди цялата сграда за държавни, респ. общински нужди).


Прекратяването на ЕС трябва да води до заличаване на съществуващата регистрация в публичния регисър по чл. 44 ЗУЕС.
### Управление на ЕС. Системи. Органи и ред за управление при Общо събрание и при сдружение на собствениците. Прекратяване на сдружението. Контрол. 
С оглед управлението си ЕС е два вида: ЕС при сгради в жилищен комплекс от затворен тип и обикновена ЕС. 

"Жилищен комплекс от затворен тип" по ЗУЕС е комплекс, обособен като отделен урегулиран поземлен имот, в който са построени сгради в режим на ЕС и други обекти, обслужващи собствениците и обитателите, при спазване на изисквания на контролиран достъп за външни лица. Управлението на общите части на сгради в този режим се урежда с писмен договор с нотариална заверка на подписите между инвеститора и собствениците на самостоятелни обекти. 

Управлението на обикновената ЕС също се поделя на два вида. Единият вид е ЕС, в която има до три самостоятелни обекта, които принадлежат на повече от един собственик. Тя се регламентира по ЗС чл. 30, ал. 3, чл. 31, ал. 1 и чл. 32 Съсобственост. Другият вид ЕС е тази с повече от три самостоятелни обекта и се регламентира от ЗУЕС чл.9 Формите на управление на етажната собственост са общо събрание и/или сдружение на собствениците.

Управление чрез Общо събрание на собствениците. По тази система Органи на управление са общо събрание и управителен съвет (управител). 

Правомощията на Общото събрание са (Чл. 11): приема, изменя и допълва правилник за вътрешния ред; избира и освобождава членове на управителния съвет (управител), както и касиер; избира и освобождава членове на контролния съвет (контрольор); приема годишен бюджет за приходите и разходите и одобрява годишните отчети; определя размера на паричните вноски за разходите за управлението и поддържането на общите части на сградата; определя размера вноските във фонд "Ремонт и обновяване"; приема план за извършване на ремонти, реконструкции, преустройства и други дейности; приема изменения в този план; Приема решения и за извършване на разходи, които са необходими или неотложни за поддържането или за възстановяването на общите части, за извършване на полезни разходи, както и за определяне на размера на разходите за изпълнението на указанията в техническия паспорт; отдаване под наем или за предоставяне за безвъзмездно ползване на общи части на сградата при спазване на нормите за пожарна и аварийна безопасност; обновяване на сградата; предприемане на подготвителни действия за учредяване на право на ползване, строеж, надстрояване, пристрояване или промяна на предназначението на общи части при спазване изискванията на действащото специално законодателство; поставяне на реклами или технически съоръжения върху сградата; изваждане от сградата на собственик, ползвател или обитател по реда на чл. 45 от Закона за собствеността за определен срок, но не по-дълъг от три години; присъединяване на сградата към топлопреносната и газоснабдителната мрежа и за прекратяване на топлоснабдяването и газоснабдяването в етажната собственост и др. въпроси. Може да приеме решение за управление на общите части за получаване на кредити или безвъзмездна помощ и субсидии;

Общото събрание се свиква най-малко един път годишно от управителния съвет (управителя); контролния съвет, писмено искане на собственици, които имат най-малко 20 на сто идеални части от общите части на сградата.Може да бъде свикано от всеки собственик или ползвател в неотложни случаи или когато е изминала повече от една година от последното събрание. Свикването става чрез покана, която се поставя на видно и общодостъпно място на входа на сградата не по-късно от 7 дни преди датата на събранието, а в неотложни случаи - не по-късно от 24 часа. В поканата се посочват дневният ред на общото събрание, датата, часът и мястото на провеждането му.

Кворум – да присъстват лично или чрез представители собственици на най-малко 67 на сто идеални части от общите части на етажната собственост. Ако събранието не може да се проведе в посочения в поканата час поради липса на кворум събранието се отлага с един час, провежда се по предварително обявения дневен ред и се смята за законно, ако на него са представени не по-малко от 33 на сто идеални части от общите части на етажната собственост. Ако пак няма кворум се провежда на следващия ден и се смята за законно, колкото и идеални части да са представени.

Решения от общото събрание трябва да се вземат с единодушие за надстрояване и пристрояване, за учредяване право на ползване или право на строеж и за промяна предназначението на общите части. С мнозинство не по-малко от 75 на сто за изваждане от сградата на собственик или ползвател по реда на чл. 45 от ЗС срок, но не по-дълъг от три години ; за извършване на полезни разходи и за получаване на кредити; за опрощаване на финансови задължения, отсрочване или разсрочване на изпълнението; С мнозинство не по-малко от 67 на сто за обновяване, за извършване на основен ремонт и за усвояване на средства от фондовете на ЕС и/или от държавния или общинския бюджет, безвъзмездна помощ и субсидии и/или собствени средства или други източници на финансиране - идеални части от общите части; за поставяне на рекламни или технически съоръжения върху сградата, за присъединяване на сградата към топлопреносната, водоснабдителната, електроснабдителната и газоснабдителната мрежа и за прекратяване. Повече от 50 на сто за всичко други случаите като приемане, изменяне и допълване на правилника за вътрешния ред; избиране и освобождаване членовете на управителния съвет (управителя) и касиера; избиране и освобождаване членовете на контролния съвет (контрольора); определяне размера на паричните вноски и др.

Управителен съвет (управител) е изпълнителният орган на ЕС. Избира се за срок до 2 години. Състои от нечетен брой членове, определен с решение на общото събрание, но не по-малко от трима. Има председател. Заседава най-малко веднъж на 3 месеца и приема решения с обикновено мнозинство, ако присъстват две трети от членовете му. Организира изпълнението на решенията на общото събрание; следи за спазването на вътрешния ред в етажната собственост; съхранява протоколната книга, плановете на сградата и екзекутивните чертежи, книгата за входяща и изходяща кореспонденция, техническия паспорт на сградата, книгата за приходите и разходите и др.; изготвя годишния бюджет; представлява ЕС в отношенията й с органите на местната власт и с други правни субекти и др.

Контролен съвет (контрольор)е факултативен орган, може да бъде избран по решение на общото събрание 2 г. Има нечетен брой членове, определен с решение на общото събрание, но не по-малко от трима. Избират от своя състав председател. Контролира дейността на управителния съветпо изпълнението на бюджета и решенията на общото събрание за изразходването на средствата на етажната собственост. Извършва проверка на касата най-малко веднъж годишно. Провежда заседание най-малко веднъж на 6 месеца и приема решения с обикновено мнозинство, ако присъстват две трети от членовете му. 

Сдружение на собствениците – ЮЛ, за създаване на което се свиква учредително събрание на собствениците на самостоятелни обекти в сградата. Всеки собственик може да поиска свикване на учредително събрание, свиква се чрез покана. Учредително събрание се провежда, ако присъстват не по-малко от 67 на сто идеални части от общите части, а за приемане на решение е необходимо единодушие. Учредителното събрание приема споразумение за създаване на сдружението. Споразумението съдържа наименованието и адрес на ЮЛ; предмета на дейност на сдружението, реда за приемане на решения; състава, мандата и организацията на работа на управителния съвет и контролния и други условия, за които собствениците се споразумяват. Учредителното събрание избира управителен съвет (управител) и контролен съвет (контрольор); може да определи срок за съществуването на сдружението.	Председателят на управителния съвет в 14-дневен срок от провеждането на учредителното събрание внася в общинска администрация заявление за вписване на сдружението в публичен регистър. 

Органите на сдружението са същите и имат същата компетентност. Единствените разлики са, че УС представлява сдружението, а ОС приема решения за сключване на договори с трети лица, за промени в споразумението за създаване на сдружението и за прекратяването му. Контролният орган е задължителен.

Сдружението на собствениците се прекратява с решение на общото събрание; при погиване на сградата; с изтичане на срока, за който е учредено; Управителният съвет в 14-дневен срок от настъпване на обстоятелството и подава заявление в общинската администрация за заличаване на регистрацията. Извършва се ликвидация по реда на ЗЮЛНЦ.

Изпълнение и контрол на актовете на органите. Решенията на общото събрание се изпълняват в определените в тях срокове. Когато срокът няма, решенията се изпълняват в 14-дни. Когато собственик не изпълни решение в срок, председателят на УС може да подаде заявление за издаване на заповед за изпълнение по ГПК. ОС може да поиска предварително изпълнение на решение, свързано с извършването на разходи за необходим ремонт. Всеки собственик може да иска отмяна на незаконосъобразно решение на ОС. Молбата се подава пред районния съд по местонахождението на ЕС в 30-дневен срок от оповестяването на решението. Молбата не спира изпълнението. Всеки собственик може да иска отмяна на незаконосъобразен акт на УС - районния съд по местонахождението на етажната собственост в 14-дневен срок. 
