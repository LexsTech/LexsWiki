# **Обезпечително производство. Цел и функции на обезпечаването на иска. Обезпечаването на бъдещ и на предявен иск. Развитие и приключване на производството.**
## **Обезпечително производство. Цел и функции на обезпечаването на иска.**  
Исковият процес няма как да бъде мигновен (което е генерално невъзможно – знаете – проверка за редовност и допустимост, срок за отговор, насрочване на о.с.з. и време за призоваване са нужни), неминуемо се стига до определено забавяне. През това време трябва да се блокира, да се замрази (фактически или правно) определен сегмент от имуществената сфера на ответника, за да можем да се удовлетвори страната ако си спечели делото. Поради каква причина? За да се пребори срещу недобросъвестността на ответника, който, например, си разпродава имуществото очаквайки да го или виждайки, че го съдят. Обезпечителният процес ще направи така, че неоснователно отричаното право ще бъде осъществено или че неоснователно претендираното право няма да бъде осъществено. Чл. 391 ГПК посочва, че обезпечение на иска се допуска, когато без него за ищеца ще бъде невъзможно или ще се затрудни осъществяването на правата по решението. Затрудняването може да се изразява и във възникване на нови материалноправни претенции на ищеца, които ще предполагат и нови процеси. 

Как се постига очертаното? С определени способи, инструменти, които правят така, че да се замрази положението, докато се разреши правният спор. Налагат се определени обезпечителни мерки, които я постигат тази цел. Но, генерално, какво помага на гражданският процес да въдворява реда, за който цяла година си говорите? Държавната принуда – това, че зад гърба на гражданския процес стои държавата с нейните властнически механизми. И в конкретния случай, как става това? Налагаме ограничения в правната сфера на субекта, бъркаме му е правната сфера – било чрез отнемане на правни възможности или чрез налагане на определени задължения. Налагане на възбрана, на запор, спиране на изпълнението. Виждате, да не може да изпълнява или да се разпорежда със сумата, или да не може да продава без това да е противопоставимо на ищеца. 

Виждането на проф. Сталев е, че обезпечителната защита е с по-малък интензитет по трайност и съдържание. Проф. Попова, която е осъвременила учебника в тази му част, не се съгласява с това виждане като изтъква причини. Струва ми се, че интензитетът, като засягане на правната сфера на лицето, е същият като обем, както и ако изпълняваме самото съдебно решение. Разликата е по-скоро в това, че ефектът не е окончателен и може да отпадне – ако страната, в полза на която е допуснато обезпечението, не си спечели делото. Да, изпълнителното дело не се прекратява, а се спира, да, имотът не се продава на публична продан, а само се осуетява разпореждането с него, което да може да се противопостави на ищеца. Извън тези хипотези, като че ли ефектът изглежда еднакъв. Но пък, макар и неокончателен, този ефект е предварителен – преди да е завършил исковият процес, което е най-ценното. Затова обезпечителният процес дава нещо друго, което е голямата му привилегия – внезапността. 

Несъмнено е в теорията, че обезпечителният процес представлява самостоятелна форма на защита. Да, тя е в определена зависимост от исковия и изпълнителен процес, но не е част от тях. 

Несъмнено обезпечителният процес е поставен в определена зависимост от исковия. Обезпечават се искове, които са предявени или ще бъдат предявени, а ако не се предявят те – обезпечителната мярка ще бъде вдигната, респ. ще е наложена, принципно, докато трае исковият процес. 

Обезпечителното производство всъщност дава смисъл, дава живот и на исковия процес като прави възможно удовлетворяването. И тук, както в исковия процес (където говорим за право на иск), говорим за право на обезпечение на иска. То отново е насочено към съда, а не към ответника, но, за да съществува право на обезпечение на иска, не е достатъчно само да се твърди, че лицето е титуляр на материалното право, чиято защита иска. Отива се крачка напред в обезпечителното производство – да докажеш и вероятната основателност на претенцията си. 

Правото на обезпечение на иска принадлежи на ищеца (и ако е субституент, и ако правото на иск се упражнява от прокурора), макар и ответникът да упражнява своето право на иск в процеса. Да, в определени хипотези ответникът може да иска допускане на обезпечителни мерки (вж. чл. 242, 282 ГПК), но те се подчиняват на специална уредба, различна от тази по гл. IV ГПК. 

Обезпечителният процес обхваща две производства (две фази, на два етапа протича): по 1) допускане на обезпечението и по 2) налагане на допуснатото обезпечение на иска.  
### Производство по обезпечение на иска.Обезпечителна нужда. 
` `Според вида на иска: тя не зависи от вида на иска – при всички искове е допустимо обезпечаването им. И по неоценими искове включително. 

Темпорално: преди завеждане на иска или по време на висящността на процеса – до приключване на съдебното дирене на въззивна инстанция. Критика, защото въззивната инстанция може да отхвърли иска. И при спрян исков процес е възможно. Обепечителната нужда се предполага.
## **Обезпечаването на бъдещ и на предявен иск.**
### Обезпечаване на предявен иск
Само след сезиране – диспозитивно начало. Изключение – издръжката (чл. 392 ГПК). Като част от ИМ или отделно, с отделна молба/искане. Без преписи от молбата за обезпечение за връчване на насрещната страна (внезапност се търси). В искането е нужно да се посочи поне обезпечителната мярка и цената на иска. 

Първоначално едностранно производство, но иначе е двустранно. 

Право на обезпечение на иска. Налице е, когато: се касае за:  

Допустим иск (чл. 393 урежда хипотези на недопустимост на самото обезпечение). Би могла да възникне дискусионност по въпроса може ли съдът, който разглежда обезпечаването на бъдещия иск, да проверява допустимостта му;  

Вероятно основателен иск. Вероятно основателен е искът, когато: 1) е подкрепен с писмени доказателства, установяващи съществуването на факта, пораждащ претендираното право или факта на изключване, унищожаване или погасяване на претендираното право. На този етап фактическите и правните изводи трябва да са най-общи. Ако обаче вече има събрани доказателства, те трябва да се вземат предвид; 2) бъде представена гаранция.  

Доказването в обезпечителното производство винаги е от вида на непълното. Фактическите и правни изводи следва да са най-общи, без да се обсъждат в детайли фактите и произтичащите от тях права. ТР № 6/2013, ОСГТК на ВКС посочи, че законът задължава съда да допусне обезпечение винаги, когато искът е допустим и е налице обезпечителна нужда, а вероятната му основателност може да бъде базирана върху изразената от ищеца готовност да внесе гаранция за евентуалните вреди, които ответникът ще претърпи ако обезпечението е неоснователно. Целта на гаранцията е да обезпечи вредите, които би претъпял ответникът. Спиране на изпълнението се допуска само срещу представяне на гаранция. Възможно е и комбиниране на двете предпоставки. Стандартно в практиката, гаранцията е около 10% от цената на иска. Държавата, държавните учреждения и лечебните заведения по чл. 5, ал. 1 ЗЛЗ са освободени от представяне на гаранция. 

Налице е обезпечителна нужда (такава може да има и при установителни искове, включително отрицателните такива, най-вече чрез мярката спиране на изпълнението). Трябва да съществува интерес от обезпечение на иска – без него да е трудно или невъзможно да бъде осъществяването на правата по позитивно за ищеца решение. Обезпечителната нужда следва да се установи до степен на вероятност, това зависи от фактите по делото. 

Подходяща обезпечителна мярка – извлича се от чл. 397 ГПК. Да съответства на обезпечителната нужда; по отношение на допустим обект на принудително изпълнение; съответна на цената на иска – макар такова изискване да е затруднително от практическа гледна точка (как да оценим това, което се блокира на този етап и в този процес). Ако обезпечителната мярка е неподходяща – отхвърля се искането. Въпросът за свърхобезпечеността е релевантен.  

Съдът се произнася с определение. Може да се допусне само исканата мярка, но не и различна. Ако е определена гаранция – определението е условно – да се издаде обезпечителна заповед след внасяне на гаранцията. Определението не се ползва със СПН. Определението подлежи на обжалване от заинтересованата страна, включително и от всяко лице, чиято правна сфера е накърнена от допуснатата обезпечителна мярка (накрая – ТР № 6/2013 г.). Срокът тече от уведомяване за ищеца за определението, а за ответника – от уведомяване за наложената обезпечителна мярка. Жалбата не спира изпълнението. 
### Обезпечаване на бъдещ иск. 
Могат да се обобщят следните специфики, спрямо обезпечаването на предявен иск: 

Компетентен е родово компетентният съд с оглед цената на иска, който ще се предяви. 

Местна компетентност: 1) по постоянния адрес на ищеца или по местонахождението на имота, който ще служи за обезпечение – по избор на ищеца. 2) при искове, при които родовата компетентност се определя от размера на данъчната оценка на недвижим имот, компетентен е окръжният съд по местонахождението на имота, независимо от цената на иска. 3) съдът по мястото на изпълнението, когато се иска спиране на изпълнението. 

Проверка на допустимостта на иска – най-обща и по-ограничена от тази в исковото производство, още повече, че „активирането“ на относителните процесуални предпоставки зависи от ответника.  

Срок за предявяване на иска: не може да бъде по-дълъг от един месец. Срокът тече от постановяване на определението за допускане на обезпечението, освен в случаите на неспазен от съда срок по чл. 395, ал. 2 ГПК, когато срокът за предявяване на бъдещия иск тече от връчване на определението (ТР № 6/2013 г.). 

Представяне на доказателства за предявения иск – под страх от служебно отменяне на обезпечението. Освен да си предявите иска в срока, трябва да представите копие от исковата молба, с една придружаваща молба, от което да е видно предявяването на иска. Надлежни доказателства за предявени иска са: 1) препис от искова молба с отразена дата на постъпването и в съответния съд или 2) съдебно удостоверение за същите факти. Съдът не отменя обезпечението, когато му е служебно известно, че искът е предявен в срок (ТР № 6/2013 г.). Не бива да разчитате все пак на последното. 

Срокът по чл. 390, ал. 3 ГПК за предявяване на бъдещ иск не може да бъде продължаван при условията на чл. 63, ал. 1 ГПК над предвидения едномесечен срок. – ТР № 4/2015 г, ОСГТК на ВКС. 

Кореспонденция (съответствие) между посочения иск, който ще бъде предявен, в молбата за допускане на обезпечение и този, който е предявен. Ако има несъответствие – може да се стигне до отмяна на обезпечението – частично или изцяло. Въобще, в молбата за обезпечение на бъдещ иск следва да се съдържат съществените елементи на иска, който ще се обезпечава и предявява. Обезпечението не може да се допусне абстрактно. 
### Обезпечителни мерки.  
Обезпечителната мярка е защитата и санкцията, в която се състои обезпечението на иска. Следва да се посочат в молбата за допускане на обезпечението. Не е нужно посочване на конкретни номера на банковите сметки, когато се иска запорът им (Определение № 474 от 08.07.2015 г. на ВКС по гр. д. № 3589/2015 г., IV г. о.).  

Могат да са няколко вида обезпечителните мерки: 1) такава, уговорена от страните – допуска се именно тя; 2) посочена от закона или 3) определена от съда (спиране на МПС от движение, спиране на изпълнението). Съдебната практика смята за недопустима обезпечителна мярка спиране на вписването в ТРРЮЛНЦ.
## **Развитие и приключване на производството.**
### Налагане на обезпечителните мерки.  
Обезпечителната заповед е условие за налагане на обезпечителните мерки. Тя удостоверява правото на ищеца за обезпечаване и заповядва да се осъществи то и да се наложи допуснатата мярка от съда. Обезпечителната заповед се издава след проверка на изпълняемостта на обезпечителното основание. Самото налагане на мярката става по искане на страната, ведно с приложената обезпечителна заповед.  

Начинът на налагането зависи от обезпечителната мярка. А именно: 

Запорът се извършва незабавно от съдебния изпълнител (СИ).  

Запорът върху движима вещ – отново от СИ като той извършва опис, оценка и предаване на вещта за пазене.  

Налагането на възбрана става чрез вписване на обезпечителната заповед на съда в нотариалните книги – няма нужда от образуване на дело при СИ, а директно подавате заявление в СВ. В този случай СВ съобщава на ответника за извършеното вписване.  

СИ или съдията по вписванията са обвързани от допуснатото обезпечение и нямат правомощия да преценяват обезпечителната нужда или обезпечителната мярка. 

След спор в практиката се прие, че е налице обезпечителна нужда за обезпечаване на искове за собственост чрез налагане на обезпечителна мярка „възбрана”, за да се „покрие“ периода до вписване на ИМ. 

Принадлежността на имуществото, предмет на обезпечението, към патримониума на ответника не е предпоставка за допускане на обезпечение чрез налагане на възбрана или запор – ТР № 6/2013 г. ВКС посочи, че не може да бъде споделена тезата, че правото на собственост на ответника върху възбранявания имот трябва да бъде доказано от ищеца и изследвано от съда. Ищецът не може да разполага с писмени доказателства, че ответникът е собственик и правото на собственост не винаги е удостоверено в документ. Така, съдът не може да изследва въпроса за правото на собственост при искане за налагане на възбрана за обезпечение на ревандикационен иск, тъй като ищецът ще трябва да докаже първо неговата вероятна основателност, т.е., че той е собственик, за да бъде допуснато обезпечение, а след това да докаже и че ответникът е собственик, за да бъде постановена исканата мярка. При вписване на възбраната има изискване за описание на имота по кадастър, но няма такова за представяне на скица/схема.  
### Замяна и отмяна на обезпечителните мерки. 
Замяната отменя допуснатата обезпечителна мярка за сметка на друга при запазване на иска. Искането и интересът може да са и на двете страни. Компетентен се смята съдът, който е допуснал обезпечението. 

При замяната съдът следва да уведоми другата страна и вземе предвид възраженията ѝ, направени в тридневен срок. 

При обезпечение на оценим в пари иск ответникът може винаги да замени без съгласието на другата страна допуснатото от съда обезпечение със залог в пари или в ценни книжа съгласно чл. 180 и 181 ЗЗД. Това не се отнася до обезпечение на искове за собственост. 

Отмяната преустановява действието на наложената обезпечителна мярка без да я заменя с друга – искът става необезпечен с тази мярка. 

Хипотези: 

Отмяна чрез обжалване на определението за допускане на обезпечението – липсват предпоставките за допускане. Диспозитив „обезсилва издадената обезпечителна заповед“ се очаква. 

Ако се касае за законосъобразно допускане на обезпечението, ищецът може да се откаже от него и да поиска вдигане – в този случай чл. 402 ГПК не се прилага. 

При непредявяване на бъдещия иск, при отхвърлянето му или при прекратяване на производството по делото. Тук вече чл. 402 ГПК се прилага. По молба на ответника става и се да възможност на ищеца за писмени възражения в тридневен срок. Преценява се отпадането на обезпечителната нужда. 

Определението по чл. 402, ал. 2, изр. последно ГПК подлежи на двуинстанционен съдебен контрол. 
### Защита срещу незаконно обезпечаване на иска. 
Процесуална незаконосъобразност: ще се състои в обжалване на определението за допускане на обезпечението или в обжалване действията на СИ/обжалване отказите и действията на съдията по вписванията.  

Недопустимост на допускане на обезпечението: чл. 393, ал. 2 ГПК – не се допуска обезпечение на иск за парично вземане чрез налагане на запор върху вземания, върху които не се допуска принудително изпълнение. Тук преценката може да се окаже трудна. В.П. – трябва да се обжалва определението за допускане на обезпечението. 

Легитимирани са засегнатите лица, тези с правен интерес, респ. третите лица, които са засегнати. Т. 6 на ТР № 6/2013 г., ОСГТК на ВКС посочи, че легитимирани да обжалват определението на съда по обезпечение на иска са ищецът при отказ да се допусне обезпечение или при допускането му при различни от исканите условия, ответникът и всяко лице, чиято правна сфера е накърнена от допуснатата обезпечителна мярка. 

Защита срещу материално неоправдано обезпечаване. Такова е обезпечаването, когато: искът не е уважен или обезпеченото имущество не принадлежи на ищеца. 

Какви за възможностите на ответника? Да иска отмяна на обезпечението и да търси обезщетение за вредите. Последното е уредено в чл. 403 ГПК, отговорността е безвиновна. Отговорността се запазва и при непредявяване на иска в срок. Отговорността ще е за всички преки и непосредствени вреди, които са причинени. Претърпените загуби и пропуснатите ползи ще се обхванат. Следва да се отграничава от отговорността по чл. 3 ГПК. Отговорността се ангажира в отделно производство, което следва да се разграничава от процедурата по освобождаване на гаранцията. Пропускането на срока по чл. 403, ал. 2 лишава ответника само от гаранцията, не и от правото на иска за вреди.


