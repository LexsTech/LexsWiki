# **Защита на длъжника, взискателя, наддавача и на трети лица в изпълнителния процес при процесуална и материалноправна незаконосъобразност на процеса. Имуществената отговорност по чл. 441 ГПК.**
## **Защита на длъжника**
Поначало защитата на Дл срещу ПИ, когато той оспорва вземането, т.е. при материалноправна незаконосъобразност на ПИ, е чрез иск. От това правило е изходил законодателят. Общите правила за защита на длъжника по исков ред са в чл. 439, озаглавен „Оспорване на вземането“. В чл. 439, ал. 1 е постановено, че длъжникът може да оспорва чрез иск изпълнението. Всъщност чрез иск той оспорва вземането и оттам материалноправната законосъобразност на изпълнението. Искът е отрицателен установителен. 

Предявяването на отрицателния установителен иск на ДЛ само по себе си не е основание за спиране на изпълнителния процес. За тази цел ДЛ трябва да използва обезпечителния процес, в който на основание чл. 397, ал. 1, т. 3 съдът да постанови спиране на принудителното изпълнение. 

А.В чл. 439, ал. 2 е постановено, че искът на длъжника може да се основава само на факти, настъпили след приключването на съдебното дирене в производството, по което е издадено изпълнителното основание. Това правило без съмнение важи за случаите, когато изпълнителното основание е влязло в сила съдебно решение, т.нар. обикновено решение. Защото, както знаем от исковия процес, влязлото в сила съдебно решение установява правото към момента на приключването на съдебното дирене.  

Изискването на чл. 439, ал. 2 ГПК е искът да се основава на непреклудирани от силата на пресъдено нещо факти и обстоятелства, настъпили след приключване на съдебното дирене в производството, по което е издадено изпълнителното основание (погасяване правото на принудително изпълнение поради изтекла давност, плащане, прихващане и др. Разглеждането на тези възражения не е от компетентността на С). 

В арбитражния процес се провежда арбитражно дирене. Арбитражното решение също има СПН. Нейното преклудиращо действие се отнася за фактите, които са настъпили след провеждането на това дирене. 

В чл. 439, ал. 2 не е визирана СС, която също е изпълнително основание (чл. 404, т. 1). Тя може да се сключи и без да се провежда съдебно дирене, и по време на съдебното дирене, и след приключването на съдебното дирене. Тя има силата на решение (чл. 234, ал. 3). Нейната СПН има преклудиращо действие по отношение на фактите, настъпили преди сключването ѝ. 

Затова отрицателният установителен иск на длъжника може да се основава само на факти, настъпили след нейното сключване. 

Същото важи за арбитражната спогодба. 

Когато ИО е неприсъствено решение (чл. 238), съдебно дирене не се провежда. За оспорване на вземането, когато то е установено с неприсъствено решение (чл. 238), имаме специалното правило на чл. 240, ал. 2, според което страната, срещу която е постановено неприсъствено решение, може да предяви с иск същото право или да го оспори, когато се намерят новооткрити обстоятелства или нови писмени доказателства от съществено значение за делото, които не са могли да ѝ бъдат известни при решаването му или с които не е могла да се снабди своевременно. За този иск вижте при неприсъственото решение. Този иск може да бъде предявен в тримесечен срок от деня, в който на страната е станало известно новото обстоятелство, или от деня, в който тя е могла да се снабди с новото писмено доказателство, но не по-късно от една година от погасяване на вземането (чл. 240, ал. 3). 

Длъжникът има правен интерес от предявяването на отрицателен установителен иск въз основа на нововъзникнали факти, когато ИО, въз основа на което е започнал изпълнителен процес срещу него, е неприсъствено решение /арг. чл. 124, ал. 1/. За развитието на разпоредбата на чл. 240, ал. 2 вж. по—подробно  в Учебника - § 187/ 

Текстът на чл. 439, ал. 2 е неприложим и когато ИО е решение при признание на иска. Когато ответникът признае иска, по искане на ищеца съдът прекратява съдебното дирене и се произнася с решение съобразно признанието (чл. 237, ал. 1). 

В тази специална хипотеза на осн. чл. 124, ал. 1 отрицателният установителен иск може да се предяви въз основа на нововъзникнали след признанието на иска факти, защото на основание чл. 237, ал. 4 признанието на иска не може да бъде оттеглено. 

Искът по чл. 439 е недопустим, когато ИО е невлязло в сила въззивно решение, тъй като исковият процес е висящ (чл. 126, ал. 1 ГПК). В този случай защитата на длъжника чрез оспорване на вземането може да стане по пътя на касационното обжалване. Там обаче не могат да се твърдят нови факти. Защитата на длъжника срещу изпълнителната сила на невлезлите в сила неправилни въззивни решения се осъществява чрез искане за спиране на изпълнението им по чл. 282 от ГПК. 

Искът по чл. 439 ГПК е недопустим и в случаите на невлязло в сила решение на първоинстанционен съд, по което е допуснато предварително принудително изпълнение (чл. 242 и чл. 404, т. 1), макар че чл. 439 ГПК е обща разпоредба, а в чл. 439, ал. 2 е постановено, че може да се предяви иск въз основа на нови факти, възникнали след приключването на съдебното дирене в производството, в което е постановено изпълнителното основание. В този случай също се касае за невлязло в сила съдебно решение; процесът е висящ, поради което предявяването на нов иск е недопустимо (чл. 126). Оспорването може да стане чрез обжалване на първоинстанционното решение пред въззивния съд. 

Нова в българския граждански процес ИО е заповедта за изпълнение. В заповедното производство не се провежда съдебно дирене. Затова чл. 439, ал. 2 не е приложим при защита на Дл, който оспорва вземането, когато ИЛ е издаден въз основа на заповед за изпълнение. Когато ИЛ е издаден въз основа на влязла в сила заповед за изпълнение по чл. 410, това означава, че Дл не е предявил възражение по чл. 414.  

Той може да оспори вземането с иска по чл. 424 въз основа на новооткрити факти, съответно нови писмени доказателства. Този иск трябва да бъде предявен в рамките на предвидения в чл. 424, ал. 2 преклузивен срок. Преценката дали по естеството си твърдените от ищеца по чл. 424 факти са новооткрити, обуславя допустимостта на иска, докато неговата основателност е свързана с доказване на тези факти (ТР № 4 от 18.06.2014 г. по тълк.д. № 42013 г., ОСГТК на ВКС).  

Той може обаче да оспорва вземането с отрицателен установителен иск по чл. 124, ал. 1, въз основа на нововъзникнали след приключването на срока по чл. 414. Когато ИЛ е издаден въз основа на заповед за незабавно изпълнение (чл. 418, във вр. с чл. 417) и длъжникът оспорва вземането, той може да се защити чрез възражението по чл. 414 в предвидения там едномесечен срок, без да е необходимо да обосновава възражението си. Предявяването на това възражение води до необходимостта Вз да предяви иска по чл. 422 във вр. с чл. 415. Ако искът не бъде предявен, ИЛ и ЗИ се обезсилват (чл. 415, ал. 2). Ето защо в срока по чл. 414 Дл няма правен интерес от предявяването на отрицателен установителен иск срещу взискателя, а ще трябва да предяви възражение по чл. 414 и ако ищецът в срока по чл. 415 предяви иска по чл. 422, Длъжникът ще се брани като ответник по иска по чл. 422. 

Успоредно с възражението по чл. 414 Дл може на основание и при условията и реда на чл. 420 да се иска спиране на изпълнението. На осн. чл. 420, ал. 3 (нова - ДВ, бр. 100 от 2019 г.), в която е постановено, че когато е образувано исково производство, компетентен да се произнесе по искането за спиране на изпълнението е съдът, пред който е предявен искът по чл. 422, ал. 1, искането за спипране може пред съда, който разглежда иска по чл. 422. 

Предвидената в чл. 420 възможност за спиране на изпълнителното дело е с цел длъжникът да не претърпи принудително изпълнение, когато сериозно оспорва вземането /вж. за спирането по чл. 420 по-подробно темата за особеностите на производството за издаване на заповед за незабавно изпълнение, както и в Учебника, § 187.  

Длъжникът не може да направи направо пред СИ възражение за погасяване на задължението му чрез прихващане, нито възражение за изтекла погасителна давност. В тези случаи на осн. чл. 439 той трябва да предяви пред съда иск, с който да иска да се установи, че задължението му е погасено, при условие че тези му възражения не са преклудирани от СПН (чл. 439, ал. 2), като в първата хипотеза да иска съдът да установи, че задължението вече не съществува поради погасяването му чрез прихващане, а във втората хипотеза – че задължението му е погасяване по давност. 

Разгледаните в настоящата лекция хипотези съм анализирала подробно в Учебника, § 187.
## **Защита на Взискателя**
## **Защита на Наддавача** 
## **Защита на трети лица**
Тази защита е уредена от чл. 440. Тя се прилага при изпълнение на парични вземания   (мотиви на т. 4 на ТР № 3/10.07.2017 г. по тълк.д. № 3/2015 г. на ОСГТК), защото предпоставя, че изпълнението е насочено не върху имуществено право на длъжника, а върху право на трето лице (ТЛ). Тази защита е допустима, ако изпълнението е вече започнало чрез запор или възбрана върху чуждото право (без запор няма интерес от защитата) и още не е приключено (мотиви на т. 4 на ТР № 3/10.07.2017 г. по тълк.д. № 3/2015 г. на ОСГТК на ВКС), така че може да бъде прекратено.  

В т. 4 на ТР № 3/10.07.2017 г. по тълк.д. № 3/2015 г. на ОСГТК се прие, че  следното: Тъй като предпоставките за възникването на правото на иск по чл. 440 ГПК са предвидени с изрична правна норма, то за упражняването на това право е необходимо да са налице само предвидените в тази норма предпоставки, които не могат да бъдат разширявани чрез въвеждането на допълнителни такива по пътя на тълкуването. При анализа на разпоредбата на чл. 440, ал. 1 ГПК следва изводът, че правото на иск не е поставено в зависимост от това дали ищецът се намира във владение на вещта, или не. От друга страна, законът не предвижда изрично, че възможността за обжалване на действията на съдебния изпълнител по реда на чл. 435, ал. 4 ГПК изключва възможността за предявяването на иск по чл. 440 ГПК. Налице са два способа за защита на засегнатите от принудителното изпълнение права на трети лица, поради което, доколкото не е предвидена изрична поредност за упражняването им, третото лице има възможността само да определи с оглед обема на защита, която се предоставя от всеки един от двата и последиците от нея, кой от тях да упражни, за да защити правата си. Посочено е също, че съдебното решение по жалбата по чл. 435, ал. 4 ГПК няма СПН по отношение на материалното право на собственост, поради което не съществува пречка, в случай че жалбата на ТЛ по чл. 435, ал. 4 ГПК не бъде уважена, ТЛ да предяви иск по чл. 440, ал. 1 ГПК. Тезата за възможността защита на ТЛ чрез иск, а не само чрез жалба в този случай заслужава да бъде подкрепена.  

Чл. 440 е идентичен с чл. 336 от стария ГПК. Трябва да се подчертае, че проф. Сталев беше приел, че искът по чл. 336 от стария ГПК (идентичен на чл. 440 от новия ГПК) е приложим само при изпълнение на парични притезания. В т. 4 на ТР № 3/10.07.2017 г. по тълк.д. № 3/2015 г. на ОСГТК на ВКС, във връзка със съотношението на възможностите за защита на ТЛ чрез жалба по чл. 435, ал. 4 и иска по чл. 440, е постановено, че за защита на ТЛ чрез иска по чл. 440 е допустима и при изпълнение на притезание за предаване на движима вещ. Критичен преглед на това ТР вж. В Учебника § 190 Според мен при изпълнение на притезание за предаване на движима вещ третото лице, което твърди, че вещта е негова може да се защити с иск по 124, ал. 1 и ал. 2. Ако то владее движимата вещ към момента на предаването ѝ и СИ я е отнел от него, то ще може да се защити, като видяхме,  както с жалба по чл. 435, ал. 4, така и с осъдителен иск срещу взискателя и установителен иск срещу длъжника, в т.ч. ако е пропуснал да обжалва изпълнителното действие на СИ или жалбата му по чл. 435, ал. 4 не е уважена. 

` `Ако към момента на предаването на движимата вещ тя е била у длъжника, ТЛ не може да се защити с жалбата по чл. 435, ал. 4, но тъй като не е обвързан от субективните предели на ИЛ, ИС и СПН на решението, постановено срещу длъжника, ТЛ има правен интерес да предяви за своето право осъдителен иск срещу взискателя, ако вещта вече е предадена на Вз, респ. установителен иск срещу взискателя и осъдителен иск срещу длъжника, ако тя още не е предадена на взискателя, но ТЛ е узнало за изпълнителното дело.  

Легитимирано да търси защита по чл. 440 е „всяко трето лице, чието право е засегнато от изпълнението“ (мотиви на т. 4 на ТР № 3/10.07.2017 г. по тълк.д. № 3/2015 г. на ОСГТК на ВКС). Засегнат от изпълнението е преди всичко собственикът на вещта, обект на изпълнението (респ. притежателят на запорираното вземане – вж. по-долу IV). Засегнати от изпълнението са и притежателите на вещни права върху запорираната или възбранената вещ (мотиви на т. 4 на ТР № 3/10.07.2017 г. по тълк.д. № 3/2015 г. на ОСГТК на ВКС). Правният му интерес от този иск се обуславя от обстоятелството, че неговото ВП зависи от това дали праводателят му е бил собственик на имота при учредяването на ограниченото вещно право. С иска по чл. 440, ал. 1 носителят на ограниченото вещно право обаче трябва да твърди, че длъжникът не е собственик на имота; б) ТЛ е носител на ограничено вещно право върху вещта, което не произтича от Дл. ТЛ, което твърди, че неговото ВП произтича от Дл, не е легитимирано да предяви иска по чл. 440. Тези ВП не се погасяват от ПП, ако са вписани преди възбраната (арг. чл. 496 във вр. с чл. 453). Ако са вписани след възбраната, те са непротивопоставими на Вз и присъединилите се кредитори (чл. 453) и ТЛ пак не е легитимирано да предяви иска по чл. 440.  

Този, който е дал своя вещ в залог или ипотека за обезпечаване на чужд дълг в хипотезата, при която изпълнението е насочено върху това имущество, има процесуалното качество на длъжник в изпълнителното производство, макар и да не е длъжник в материалното правоотношение между взискателя и длъжника, защото отговаря с ипотекирания имот, съотв. запорираната вещ или запорирано вземане, за чуждия дълг (т. 2 на ТР № 4 от 11.03.2019 г. по тълк.д. № 4/2017 г., ОСГТК на ВКС; § 154) и то няма качеството на ТЛ по отношение на изпълнителния процес нито по смисъла на чл. 435, ал. 4, нито по смисъла на чл. 440, а е страна длъжник в изпълнителния процес (така и мотивите на цитираното ТР). Същото важи и за приобретателя на ипотекирания имот, съотв. на заложената движима вещ или взимане.  

Защитата по чл. 440 е искова. Проф. Сталев беше приел, че ТЛ ще предяви отрицателен установителен иск. С него то отрича, че правото, обект на изпълнението, принадлежи на длъжника. Проф. Сталев приемаше, че претендираното от ТЛ право го легитимира като ищец, обосновава неговия интерес от иска (чл. 124, ал. 1), но не е предмет на иска и на процеса. Тази теза е възприета и в мотиви на т. 4 на ТР № 3/10.07.2017 г. по тълк.д. № 3/2015 г. на ОСГТК на ВКС, и в мотивите на ТР № 8/27.11.2013 г. по тълк.д. № 8/2012 г. на ОСГТК. 

Проф. Сталев беше приел: „Разбира се, ТЛ може да предяви съдебно и това право, ако иска да получи от длъжника владението на вещта, а не само да прекрати изпълнението. Тогава ще сме пред съединяване на искове“. 

Действително при стриктното тълкуване на чл. 440, ал. 1 би могло да се приеме, че с визирания в цитираната разпоредба иск се иска да се установи само, че имущественото право, върху което е насочено принудителното изпълнение, не принадлежи на длъжника. Според мен (В. П.) обаче предмет на този иск е и правото, което третото лице твърди, че притежава и че е засегнато от принудителното изпълнение. Не е достатъчно третото лице само да твърди своето право, това право трябва да бъде установено в исковия процес по чл. 440, ал. 1 със сила на пресъдено нещо, за да бъде оправдано прекратяването на изпълнителното дело. Голото твърдение на третото лице, че има право, което е засегнато от принудителното изпълнение, според мен (В. П.) не би трябвало да доведе до посоченото прекратяване. Ето защо смятам, че в хипотезата на чл. 440, ал. 1 е налице винаги съединяване на два иска: а) отрицателен установителен иск, с който се иска да се установи, че имущественото право, върху което е насочено принудителното изпълнение, не принадлежи на длъжника; б) положителен установителен иск с предмет правото на третото лице, засегнато от принудителното изпълнение. Традиционно и в съдебната практика искът по чл. 440 се определя като отрицателен установителен, което разбиране се утвърди в мотиви на т. 4 на ТР № 3/10.07.2017 г. по тълк.д. № 3/2015 г. на ОСГТК на ВКС, и в мотивите на ТР № 8/27.11.2013 г. по тълк.д. № 8/2012 г. на ОСГТК .  

В мотивите на т. 4 на ТР № 3/10.07.2017 г. по тълк.д. № 3/2015 г. на ОСГТК на ВКС се прие следното: Тъй като в чл. 440 ГПК липсва изрична забрана, ТЛ може да предяви положителен установителен иск, с който да установи, че то, а не длъжникът, е носител на засегнатото от изпълнението право. Уважаването на този иск ще има същия правен ефект, какъвто има и уважаването на иска по чл. 440 ГПК, тъй като ще бъде установено, че вещта, върху която е насочено изпълнението, не принадлежи на длъжника. Когато правото, което обуславя правния интерес на третото лице да предяви иск по чл. 440 ГПК, е предмет на вече предявен от това лице положителен установителен иск, отрицателният такъв ще е недопустим. Обратното, ако третото лице вече е упражнило правото си на иск по чл. 440 ГПК, то не може впоследствие да предяви положителен установителен иск за принадлежността на спорното право.  

В ТР № 8 от 27.11.2013 г. по тълк.д. № 8/2012 г., ОСГК на ВКС се прие следното: Правен интерес от предявяване на отрицателен установителен иск за собственост и други вещни права е налице, когато: ищецът притежава самостоятелно право, което се оспорва; позовава се на фактическо състояние или има възможност да придобие права, ако отрече правата на ответника. Всяка страна независимо от процесуалното си качество следва да установи фактите и обстоятелствата, на които основава своите искания или възражения. При отрицателния установителен иск за собственост и други вещни права ищецът доказва твърденията, с които обосновава правния си интерес. Той следва да установи наличието на свое защитимо право, засегнато от правния спор, като докаже фактите, от които то произтича. В противен случай ищецът ще бъде освободен от това да доказва каквото и да било претендирано от него право върху вещта. Единствено ответникът ще е длъжен да доказва съществуването на отричаното от ищеца право на собственост или друго вещно право, докато ищецът ще се задоволи само с възраженията си, че такова право не е възниквало или е било погасено. Ако по волята на ищеца началото на процеса бъде поставено при условия, изискващи активност при доказването единствено от страна на ответника по отрицателния установителен иск, това би означавало да се защитава право, което изобщо може и да не съществува.  В мотивите на това ТР обаче доказването на фактите, от които произтича твърдяното от третото лице право са отнесени към въпроса за правния интерес и допустимостта на иска.  

Вж подробен критичен преглед на двете цитирани в Учебника, § 192. Според мен (В.П.) очертаното развитие на съдебната практика показва, че de lege ferenda би било добре законодателят да преосмисли стриктното формулиране на иска по чл. 440 ГПК като отрицателен установителен иск. Искът задължително се предявява срещу взискателя и длъжника (чл. 440, ал. 2, което е предпоставка за допустимостта на процеса. Налице е задължително другарство на страната на ответника.  

Искът може да бъде обезпечен чрез спиране на изпълнението (чл. 397, ал. 1, т. 3). Ако бъде уважен, изпълнението ще бъде прекратено (чл. 433, ал. 1, т. 7).  
## **Имуществената отговорност по чл. 441 ГПК.**
На имуществената отговорност по чл. 441 ГПК се гледа като на заместител на защитата чрез обжалване поради процесуална незаконосъобразност. Но целта на обжалваемостта на действията и бездействията е да се избегне причиняването на вреди. Обезщетението за вреди не може да замести нуждата от законосъобразно протичане на процеса. Няма съмнение обаче, че изричното предвиждане на имуществената отговорност по чл. 441 е много добър стимул за СИ да извършват законосъобразен ИП и в това отношение законодателното решение се оказа много разумно. 

Ето защо в исковия процес по чл. 441 ще се проверява процесуалната законосъобразност на действията, съответно бездействията на СИ, които не подлежат на обжалване. Проверката за процесуалната законосъобразност на тези действия може да стане само в исковия процес по чл. 441. 

Понеже става дума за вземане за обезщетение за вреди, въпросът за процесуалната незаконосъобразност на действията на СИ е преюдициален за исковия процес по чл. 441, без обаче да може да бъде предмет на отделен иск (Цитирала съм Ви в учебника съдебна практика.). По отношение на действията и бездействията на СИ, които не подлежат на обжалване, съдът, който разглежда делото по чл. 441, е единственият компетентен съд при малко необичайната правна конструкция да се проверява процесуалната законосъобразност на един акт само на ниво преюдициалност. Поради отношението на преюдициалност компетентен по него е съдът, който е сезиран с иска. Вж. по-подробно по този въпрос Учебника § 193.  

Налице е разлика в страните. Жалбата се разглежда в производство между страните по принудителното изпълнение. СИ е в качеството си на орган на принудителното изпълнение и е автор на акта, предмет на обжалване, съставените от него документи са доказателства, противопоставими на страните. По иска, насочен срещу частния СИ, той е ответник и като такъв си е съвсем обикновена страна по делото. В делото по иска срещу Министерството на правосъдието на основание чл. 49 ЗЗД държавният СИ може да бъде конституиран като подпомагаща Министерството на правосъдието страна (чл. 219, ал. 1) и като такава има визираните в чл. 221 права на третото лице помагач. Вж. по-подробно по въпроса за страните  Учебника § 193.  

Доказателственото значение на протоколите на СИ (чл. 434) обаче се запазва, освен ако то не бъде разрушено с иска по чл. 124, ал. 4, съответно чрез оспорването по чл. 193, както и по реда и условията на чл. 124, ал. 5. 

По въпроса дали когато действието, съответно отказът на СИ подлежи на обжалване, решението на ОС има СПН по разрешения с него процесуален въпрос за процесуалната законосъобразност на действието, съответно бездействието на СИ, практиката беше противоречива. Постепенно във ВКС се наложи разбирането, че то няма СПН по отношение на въпроса за законосъобразността на действието, съответно бездействието на СИ, и не следва да се зачете от съда, който разглежда иска по чл. 441, като той има право да преразглежда този въпрос. Това разбиране се утвърди и в мотивите на т. 3 на ТР № 7/31.07.2017 г. по т.д. № 7/2014 на ОСГТК /Вижте ги!, както и моите бележки по-подробно по този въпрос Учебника § 193 по отношение на тази практика/ 

В практиката на ВКС се прие също, че ако ОС е отменил едно действие или бездействие и СИ се е подчинил на задължителния за него акт на ОС, тогава СИ няма вина и макар че действието, съответно бездействието, е процесуално противоправно, той не носи имуществена отговорност за причинените от тази процесуална противоправност вреди, тъй като няма вина.  

В хипотезата на чл. 441 се прилагат правила на деликтната отговорност, в т.ч. и презумпцията за вина – чл. 45, ал. 2 ЗЗД. Не е нужно вредите да са причинени умишлено. При преценката за вината трябва да се има предвид, че задължение на СИ като орган на принудителното изпълнение е да извършва процесуалните действия законосъобразно /. Вж. по-подробно по този въпрос Учебника § 193.  

Трябва да има пряка причинна връзка (вж. т. I и II) между настъпилите вреди и незаконосъобразността на действието, съответно на отказа да се извърши определено действие или бездействие. Вж. по-подробно по този въпрос Учебника § 193.  


