# **Разглеждане на делото. Съдебни заседания. Спиране и прекратяване на делото.**
## **Разглеждане на делото.**
Когато говорим за разглеждане на делото имаме предвид една поредица от процесуални действия на страните, свързана с на първо място подготовката на делото, на следващо място - съдебното дирене, което включва събирането на доказателствените средства, тоест - извличането на информацията от тях. И на трето място - провеждането на устните състезания. По правило разглеждането на делото става в открито съдебно заседание освен, разбира се, ако и доколкото законът разпорежда това да стане в определени действия и някаква дейност да бъде извършена в закрито заседание. Съдебният състав, който разглежда първоинстанционни дела независимо от това дали са родово подсъдни като първа инстанция на районен или окръжен съд, се състои от един съдия. Съответно въззивните и касационната инстанции разглеждат делата в тричленен съдебен състав - чл. 20 ГПК. Няма други формирования на решаващия състав по действащия ГПК.  

` `Какви видове съдебни заседания урежда законът? Най-общо те са два вида - открити съдебни заседания и закрити съдебни заседания. Правилото, което извеждаме и от изискването за публично разгелждане на гражданските дела и от разпоредбата на чл. 134, ал. 1 и 2 ГПК, е че делото се разглежда в открито съдебно заседание. Открити са тези съдебни заседания, в които участва освен съдебния състав, още и страните по делото, техните представители, свидетели, вещи лица и въобще лицата с функция по процеса. А закрити съдебни заседания са тези, в които участва само съдът.  

` `Откритите съдебни заседания на свой ред биват два вида. Първият вид са публичните открити съдебни заседания. Характерното за тях е това, че освен лицата, които имат някаква функция, свързана с делото, на заседанието могат да присъстват и чужди на делото лица, публика. Това е правилото за провеждане на открито съдебно заседание. По изключение обаче откритите съдебни заседания могат да бъдат и при закрити врата. В този случай на делото не могат да присъстват външни за него лица, тоест не може да присъства публика. Тоест, тук е ограничена публичността. Условията да стане това нещо при закрити врата са регламентирани в чл. 136 до 138 ГПК. Това може да стане както по служебна инициатива на съда, така и по искане на някоя от страните. Предпоставките, за да се разпореди съдът разглеждане на откритото заседание при закрити врата, са уредени в чл. 136, т. 1-4. Обществен интерес, защита на личния живот на страните, търговска тайна, или конфиденциалнст във връзка с някакви други защитими интереси. Съдът се произнася по въпроса да се разгледа делото при закрити врата при закрити врата. Съдът постановява определение, което се постановява публично. Правилото е, че не могат да присъстват лица, които са чужди за делото. Освен ако председателят на състава изрично не им разреши. Тоест може да бъдат допуснати по изрично разпореждане на председателя на състава. Разбира се, те след това имат задължение да пазят тайна за това, което са узнали от разгелждане на делото. Често се прави за близки лица, стажанти.  

` `Какви са функциите на председателя на състава, респективно едноличния съдия? Той ръководи делото - открива, закрива. Той следи и за реда в съдебната зала, като при нарушаване на реда, нарушителят може първо да бъде глобен (от председателя), а също така може да бъде и отстранен от съдебното заседание. Новото в действащия ГПК е това, че позволи (чл. 141, ал. 4) от заседанието да бъде отстранена и самата страна или нейния представител, ако нарушават реда въпреки предупреждението на председателя. Преди това не беше допустимо, защото така може да се нарушат права на страната. Действащият ГПК изрично разпореди, че отстраняването може да е само временно, не за цялото заседание. Като в момента, в който бъдат допуснати отново в откритото съдебно заседание, трябва да бъдат запознати с междувременно извършените процесуални действия, като им се изчита протоколът. С това се обезпечава правото на защита на страна.  

` `Законът съдържа общи правила и във връзка с даване ход на делото. Говорим за откритите съдебни заседания. Всяко открито съдебно заседание започва като съдията извиква номера на делото и страните по делото. Като законът разпорежда, че съдът (чл. 142, ал. 1) пристъпва към разглеждане на това дело, по което страните са се явили. Когато има насрочени повече дела за един и същ час. В София това е обичайната практика. В този случай съдията започва да съобщава по ред делата. Съдията може да се ориентира по кои дела страните са се явили и съобразно това следва да пристъпи към разглеждане на делото, по което страните са се явили. Логиката е, ако страната е закъсняла, да й се обезпечи възможността да участва по делото. Когато вече пристъпва към съответното дело, съдът проверява и това условие да се даде ход на делото дали са редовно призовани. Правилото на закона е, че за да се даде ход на делото, страните трябва да са редовно призовани. Явяването на страната не е условие (или неявяването не е пречка) да се даде ход на делото. Условието е страните да са редовно призовани. Имам въпрос. Явяват се страните. Ищецът нередовно призован (три дни преди заседанието е призован). Може ли да се даде ход на делото? Да, в случай, че не се противопостави. Дори да е нередовно, по изключение, ако тя се явява и изрично заявява, че въпреки нередовното призоваване, е готова да се даде ход на делото. И това се протоколира. Ако няма такова изрично заявяване, съдът не може да даде ход на делото. Чл. 142, ал. 2 урежда една специфична хипотеза, при която страната е редовно призована, но не се явява нито тя, нито нейният представител. В този случай законът разпорежда, че съдът следва да отложи делото само ако неявяването се дължи на препятствие, което страната не е могла да отстрани. Хубаво го вижте чл. 142, ал. 2. Когато страната има представител, това такова неотстранимо препятствие, трябва да е налице кумулативно - и за нея, и за представителя. Иначе съдът не е длъжен да отложи делото. Ако страната се явява, но адвокатът не може да дойде, в този случай съдът не е длъжен да отложи делото. Трябва и двамата да пътуват към съда и да не могат. Как да разбере съдът? По телефона, имейл. Ако не разбере, ще даде ход на делото. Но страната може да иска отмяна на решението по чл. 303, ал. 1, т. 5 ГПК. В общи линии работи разпоредбата и се намалиха отлаганията на заседания на това основание.  

Води се съдебен протокол за откритото съдебно заседание - чл. 150, 152 ГПК. Говорили сме за това.  
### ` `Подготвително заседание. 
Правно уредено по действащия ГПК в чл. 140 ГПК. Действащият ГПК регламентира провеждането на закрито подготвително заседание. 

Тоест предвиди, че по правило подготовката на делото се извършва в закрито заседание. Разбира се, ще видите, че самият законодател в чл. 140 ГПК съобразява и допуска изцяло или в отделни части подготовката на делото да се извърши в откритото съдебно заседание. Възможността да се подготви делото въобще в закрито заседание се обезпечи по действащия ГПК от тази еднократна размяна на книжа - искова молба, отговор на исковата молба, в който страните може да правят искания, твърдения, което позволява на съда да се произнесе по тях още в закритото съдебно заседание. За откритото остава вече съдебното дирене и устните състезания. Какво казва законът, че може да направи съдът в това закрито подготвително заседание? На първо място, съдът отново проверява редовността на исковата молба и допустимостта на предявените искове. Вече е правил тази проверка един път - с постъпването на исковата молба - чл. 129 и 130. Тук правим втора проверка. Защо? Може да се промени нещо. Имаме нещо много ново вече - отговора на исковата молба. Тук вече имаме и отговор на исковата молба. Заседанието се провежда след подаване на отговор или е изтекъл срокът за подаване на отговор. Ако е нередовна, ще остави без движение, ще изпрати съобщение на ищеца - чл. 129. Няма нищо различно, говорили сме вече за това.  

` `На следващо място съдът може (чл. 140, ал. 1 ГПК) да се произнесе по доказателствените искания на страните. Ал. 2 - когато са предявени насрещни искания в отговора, съдът може да отложи произнасянето си по тях за откритото съдебно заседание, включително за доказателствата. Защо? Защото ищецът дори не е имал възможност да се запознае с отговора и да вземе становище по него. Би следвало да му се предостави такава възможност. С оглед на това би трябвало съдията да се произнесе по такива искания след като даде възможност на ищеца да се произнесе по тях в открито съдебно заседание. В закрито съдебно заседание съдът може да изготви проект за доклад на делото. Този доклад, понеже го обсъждаме при закритото заседание, това е докладът по чл. 146 ГПК. Съдът преценява дали е уместно за такъв проект за доклад, който да изпрати на страните. И с определението от закритото съдебно заседание, съдът насрочва делото за открито съдебно заседание. Този проект ще бъде разгледан в откритото съдебно заседание и може да го обяви за окончателен. Прави се това по по-леки дела. Когато няма отговор на исковата молба и няма сериозни възражения. Хубаво е да се прави, но не винаги е възможно. Дори да се направи проект на доклад, ще трябва много да се изменя. Това е идеално за страните, защото иначе като го слушате този доклад, страните трябва още като го чуят да вземат становище по него (което не лесно). Това изисква доста концентрация и внимание от страните, защото някои действия могат да извършат само в този момент. Съдът изпраща на страните препис от подготвителното заседание, заедно с призовките за откритото съдебно заседание. И не го пише в закона - кога на ищеца трябва да му се изпрати препис от отговора на исковата молба. Законът никога не казва кога. Практиката се ориентира, че препис от отговора се изпраща едновременно с определението на съда по закритото съдебно заседание. За да може той да се подготви и да вземе становище по този отговор. Иначе няма да може да вземе становище - трябва да се отложи откритото съдебно заседание, той не е могъл да се запознае с него. Разбира се в закритотто съдебно заседание се назначават експертизи, да се организира явяването на свидетели и т.н. Предприема всички действия, които подготвят разглеждането на делото в открито съдебно заседание.
## **Съдебни заседания.**
Разглеждане на делото в открито съдебно заседание. Какви са функциите му? То може и винаги съдържа поне някакви елементи на подготовка на делото за разглеждане. На следващо място - функцията на откритото съдебно заседание е да се проведе съдебното дирене - да се съберат допуснатите доказателствени искания и друго - в откритото съдебно заседание се провеждат устните състезания. Как се развива, в каква поредност и какво изобщо се извършва в частта, в която делото се подготвя? Изпускам частта с проверка на редовността на призоваването. Това е за всяко открито съдебно заседание.  На първо място, съдът отново (чл. 143, ал. 1) проверява допустимостта на процеса. 

Това се разбира под предварителните въпроси. Говорили сме си какво е това допустимост. Могат ли някакви нови възражения против допустимостта на процеса? Ако има някакви новонастъпили, които не е могъл да узнае. И абсолютните процесуални предпоставки. Тях може да ги изтъкне ответника, не се преклудират в срока за отговор на исковата молба. Ако констатира съдът, че процесът е допустим, преминава към изясняване на фактическата страна на спора. Тук целта е делото да се попълни с целия фактически материал. Как се развива самата дейност в откритото съдебно заседание? Съдът последователно дава думата първо на ищеца. Ищецът може да поясни и допълни исковата си молба. Може да доуточни изнесените в нея факти. Може да вземе становище по отговора вече. Много важно. Тук за първи път вече има възможност да вземе становище по отговора на исковата молба. След което се дава възможност за становище на ответника. Съдът ги пита дали поддържат исковата молба, има ли нещо допълнително да каже. След това ответникът ще може да вземе становище по становището на ищеца по отговора на исковата молба. Чл. 144 - сроковете са преклузивни и стриктно се спазват, така че чл. 144 дава възможност на ответника да поиска допълнителен срок, за да вземе становище по направените доказателствени искания от ищеца и съответно той да направи доказателствени искания. Чл. 146, ал. 3 - и на двете страни се дава възможност да направят доказателствени искания и страните са длъжни да ги направят към този момент. Ако не ги направят, след откритото съдебно заседание вече не могат. Затова се дава възможност на ответника да поиска срок. Ако няма изрично искане и изрично постановление на съда, няма да може да прави нови доказателствени искания ответника. Много е важно това нещо. Процесът е формален със строги преклузивни срокове. По време на изясняване на фактическата страна по делото съдът е активен, той участва, не слуша само страните. Самият закон му дава възможност да поставя въпроси на страните (според мен си е и длъжен) за уточняване на фактите, да конкретизират твърденията си и евентуално да отстранят противоречия, ако има. При изясняването на фактическата страна на спора, когато съдът съдейства на страните, като им поставя въпроси. Съдът би трябвало да уточни позициите на всяка страна по отношение на наведените от другата страна факти. Признават ли се тези факти, отричат ли се тези факти, да е ясно. Съдът следва този момент от процеса да отдели спорните факти от безспорните факти. Да стане ясно по делото за какво спорят страните.  

` `И така, след като изясним вече фактическата страна, съдът приканва (на трето място) страните към спогодба. За законодателя достигането на доброволно решаване на спора е много желано. Поради което на няколко места изрично задължава съда да прикани страните към спогодба. Има бонус - ако се приключи със спогодба, връща се половината от внесената съдебна такса. Това е първият удобен момент страните да се спогодят. Защото с помощта на съда фактите са ясни. Ако са спорили, защото не са се доразбрали, тук вече е ясно кой какво твърди.

Ако не се постигне спогодба (ако се постигне, ще говорим втория семестър), се прави устен доклад по делото. Практиката на ВКС затвърди значението на този доклад. Ако докладът е формален, или няма такъв или е непълен, това е съществено процесуално нарушение. Ако страната нещо не е могла да упражни свое право, защото съдът не е направил доклад. Страните дори могат да извършат някакви действия във въззивна инстанция по изключение заради това. Чл. 146, ал. 1 - съдържание на устния доклад. Съдът посочва обстоятелствата кратко и синтезирано, от които произтичат права и задължения. Когато си говорим следващия път за доказването, ще си кажем “аха, ето го, в т. 1 съдът очертава предмета на доказване по делото”. Т. 2. - прави правна квалификация на правата, претендирани от ищеца, възраженията на ответника. Това е служебно задължение на съда. Да посочи правното естество на тези претенции на страните. Знаете, дори ищецът да е направил правна квалификация в исковата молба, тя не е обвързваща за съда. Съдът още в доклада по делото е длъжен да я съобщи на страните, а не да ги изненада с решението с някаква правна квалификация. Т. 3 - кои права и обстоятелства се признават. Тоест кои са безспорните права и факти по делото. По делото ще се доказват не всички факти, а основно тези факти, по които страните спорят. Съдът изрично трябва да включи в доклада си всички безспорни факти. Страната, която ги твърди, трябва да си ги доказва. Много е важно да бъдат изрично включени тези факти в доклада по делото. Т. 4. - кои обстоятелства не се нуждаят от доказване. За тях ще говорим по-подробно, когато говорим за доказването. Това са служебно известните факти, общоизвестните факти, презюмираните факти. Но в т. 3 и 4 вече съдът очертава обхватът на доказване по делото, това, което ще се доказва ефективно по делото. Т. 5 - много важна, нова. Съдът трябва да разпредели доказателствената тежест. Трябва конкретно, а не общо, съдът на всяка страна да посочи фактите, за които тя носи доказателствената тежест. Конкретно да ги посочи. По този начин съдът подпомага страните. Указва за кои факти те следва да покаже доказателства. За да не стане объркване и страната въпреки че има доказателства, да не ги представи. Чл. 146, ал. 2 - с нея ще приключа. Тази е тясно свързана с доклада и съдържанието. Съдът указва на страните за кои от твърдените от тях факти не сочат доказателства. Сега посочва на някоя от страните за кои факти не са посочили доказателствени средства. Това е формална дейност на съда. Просто констатира дали сте посочили доказателствени средства за съответния факт. Е, разбира се трябва да са валидни. Това, че ви е казал, че сте посочили доказателствени средства, това не означава, че с тези доказателствени средства, които сте посочили, ще успеете да си докажете съответния факт. Само указва дали сте посочили доказателствени средства. Но дали ще успеете да докажете факта, съдът нито може да вземе становище, нито прави становище, нито е длъжен да го прави към този момент. Не е длъжен да ви казва какви доказателствени средства вие можете да посочите. Не може да ви насочва. Само ви казва “не сте посочили”. Какви, това е ангажимент на страната, за да си докаже съответния факт.

Вече в първото по делото открито заседание какво се прави? Съдът разглежда предварителните въпроси. Отново обсъжда допустимостта на процеса. Разбира се, с участието на страните. Тук подходът на отделните съдилища е различен. След като установи представителна власт, дали за някоя страна се явява представител, пита страните за даване на ход на делото и още тогава проверява допустимостта на процеса. Когато ви питат за ход на делото, преобладаваща практика е да се говори за допустимостта на процеса (от ответника). Законът ги разделя, но така е на практика.  

` `Изясняване на фактическата страна на спора. В този момент съдът пак дава възможност на всяка страна да вземе становище. Съдията пита ищеца дали поддържа иска, някакви допълнения, дава му се възможност да вземе становище по отговора на исковата молба. Съдът може да му постова въпроси за някакви неясноти и непълноти. На ответника му се дава възможност да вземе становище по наведените от насрещната страна факти. Съдът в този момент трябва да отдели спорното от безспорното.  

` `Ал. 3. Съдът дава възможност на страните да изложат становището си относно доклада по делото и да предприемат съответните процесуални действия. Може да вземат становище по всички елементи на доклада. Може по т. 1 - да искат включването на факт или да искат изключване на факт, който изобщо не е сочен. Т. 2 - може да правят възражения по правната квалификация. Т. 3 - може да искат включване или изключване на безспорни факти. Т. 5 - могат да оспорват и разпределението на доказателствената тежест. Всички елементи могат да се оспорват, затова страните трябва да са доста внимателни за докалда, за да могат да заявят становището си своевременно.  

` `И на следващо място, освен че могат да вземат становище по доклада (съдът трябва да ги обсъди, дали ще приеме възраженията по доклада е друг въпрос), другото много важно нещо - в този момент от процеса страните трябва да предприемат съответните процесуални действия. Кои са тези действия? Тези, за които им се дава указание. А именно - да направят доказателствени искания. Под страх от преклузия. По-късно могат само при условията на чл. 147, ако сега не го направят виновно, вклюичтелно поради небрежност. Бяхме говорили за чл. 133 - преклудира се възможността за възражения - нови факти, които са благоприятни за ответника, или нови права. По чл. 146 нещо различно ли се преклудира от чл. 133. Вече за първи път срещаме преклузия относно доказателствени искания на страните, възможността им да сочат доказателствени средства. Чл. 133 - преклудира възможността за възражения на факти, осъществили се до този момент. Чл. 146, ал. 3 - преклузия на доказателствени искания в първото по делото открито съдебно заседание. Ако са настъпили нови факти след исковата молба (за ищеца) и отговора (за ответника), трябва да се посочат в първото открито съдебно заседание също (не го пише изрично в ал. 3, но се разбира от чл. 147).  

` `Чл. 147, т. 2 - кои са нововъзникнали? Възникнали след първото открито съдебно заседание. А след приключване на съдебното дирене нови факти не се преклудират и страните нямат възможност да ги сочат по делото. Въззивно обжалване може да се посочи този факт, но и силата на пресъдено нещо няма да го обхване.  

` `Чл. 147 - новите факти и обстоятелства трябва да се посочат в първия възможен процесуален момент. По т. 1 са новооткрити или новоузнати. Възникнали са в съответния предходен момент от делото, но страната не е могла да ги узнае по обективни причини или да се снабди с тях или да ги посочи. (трябва в текста да е не “и”, а “или”).  

` `Последния елемент от подготовката на делото (от тази подготвителна фаза) е съдът да постанови определение, с което да се произнесе по доказателствените искания на страните - чл. 146, ал. 4.  

` `Казахме, че делото съдържа три фази - първата е подготовка на делото, а втората е съдебно дирене. Съдебното дирене е извличане на информацията от допуснатите доказателствени средства. Съдебно дирене означава събиране на доказателствени средства. Съдебното дирене също се провежда в открито съдебно заседание, което може да е същото първо по делото открито съдебно заседание. Няма пречка. Всъщност това е идеята на законодателя. Но ако се налага съдът може да насрочи следващо открито съдебно заседание, за да се съберат допуснатите доказателствени средства. След като бъдат събрани всички допуснати доказателствени средства и самите страни заявят, че нямат доказателствени искания (ще го чуете на стажа, че съдът ги пита дали имат други доказателствени искания), съдът слага край на съдебното дирене и преди да даде ход на делото по същество, какво трябва да направи? Да ги прикани към спогодба - вторият момент, в който законодателят задължава съда да прикани страните към спогодба. Страните вече биха могли да имат доста ясна представа какво ще е съдържанието на съдебното решение.  

` `Ако не се постигне спогодба, съдът пристъпва към последния етап от разглеждане на делото - устните състезания. Тяхното начало е с определение на съда за даване на ход на делото по същество. Не просто даване на ход, дали сме го вече в първото по делото открито съдебно заседание. Какво е даването на ход по ъсщество? Съдът дава възможност на страните да вземат становище по основателността на иска. Всяка от страните предлага на съда вариант на съдебно решение. Ищецът предлага на съда да постанви решение, с което изцяло да уважи иска, като прави анализ на събраните доказателствени средства и правни изводи - какво следва от тези факти. След това ответникът предлага на съда своето виждане за съдебното решение и неговото съдържание - счита обикновено, че не е доказан иска и предлага решението да го отхвърли. Действащият ГПК за първи път изрично регламентира възможността страните да представят писмени защити. За първи път изрично го регламентира. По искане на страните, когато е по-сложно делото, съдът може да даде срок на страните за писмени защити. В устните състезания (или писмените защити) не могат да се сочат нови факти, дори да го направят - съдият не може да ги има предвид в съдебното решение. Ако съдията прецени, би могъл да отмени определението си за даване ход на делото по същество, да възобнови съдебното дирене, за да бъдат обсъдени тези факти. Тези факти, както казахме, няма да са преклудирани, и страните ще могат да се постановят на тях. А ако не са нововъзникнали, но са новооткрити, новоузнати, тогава те ще се преклудират по силата на пресъдено нещо, но ще може да се иска отмяна на влязлото в сила решение по чл. 303 ГПК. Има разлика дали са нововъзникнали след съдебното дирене или само новооткрити фактите с оглед на силата на пресъдено нещо.   

` `Спогодба - може до влизане в сила на съдебното решение, извън двете възможности. Може и във въззивна инстанция да се сключи. Не са някакви преклузивни срокове за сключване на спогодба тези.  
## **Спиране и прекратяване на делото.**
### Спиране на производството.  
Понятие 

Спирането е временно преустановяване на извършването на процесуалните действия по разглеждане на делото.  

Спирането на производството се налага тогава, когато в течение на производството настъпят визирани от закона пречки за негово законосъобразно развитие. Тези пречки по правило могат да отпаднат, поради което делото не се прекратява, а се спира, за да изчака тяхното отстраняване, след което може да бъде възобновено и да продължи своето развитие. Поради това в хипотезата на спиране на делото то продължава да е висящо; извършените до момента на спирането процесуални действия запазват своето значение и делото може да бъде възобновено, т.е. да се продължи разглеждането му до постановяване на съдебно решение.  

Основания за спиране  

` `В курса на проф. Сталев основанията са обединени в три групи, както следва: спиране по силата на закона, по разпореждане на съда и по волята на страните. Тази класификация отразява характера на съответните основания, но все пак не може да се възприеме тезата, че самото спиране на производството може да настъпи без акт на съда (определение за спиране). Винаги е необходим такъв акт. 

Спиране по силата на закона – тук влизат хипотези, при които съдът е длъжен да спре делото при настъпване на уреденото в закона обстоятелство, като няма право на никаква друга преценка.  

Чл. 229, ал. 1, т. 2 ГПК – свързано е с отпадане на правоспособността на някоя от страните по време на висящия процес. Правоспособността на страната отпада при смърт на физическото лице (когато ФЛ е страна) или при заличаване на юридическото лице (когато такова е страна по делото). Преобладаващо в тези случаи, както вече разгледахме, делото не се прекратява, а продължава, но на мястото на страната, изгубила своята правоспособност, се конституира нейният наследник/ правоприемник – чл. 227 ГПК. Следователно, това основание за спиране е свързано със законното приемство в процеса. Спирането на делото се налага, за да бъдат издирени наследниците/правоприемниците на починалата/заличената страна и те да бъдат призовани в процеса. При смърт на ищеца съдът служебно издирва неговите наследници/правоприемници – чл. 230, ал. 1 ГПК. При смърт на ответника наследниците/правоприемниците му се издирват от ищеца, който трябва да направи това в 6-месечен срок.Ако не успее да спази този срок, делото се прекратява с определение. 

Чл. 229, ал. 1, т. 3 ГПК – законът предвижда спиране на делото, когато е необходимо учредяването на настойничество или попечителство на някоя от страните.  

Спирането в тези случаи може да е свързано с няколко хипотези. 

При едната, страна по делото е малолетно или непълнолетно лице, съответно – лице, което още при образуване на производството е било поставено под ограничено или пълно запрещение. В този случай, ако почине родителят (единственият или и двамата) на детето, съотв. попечителят или настойникът, делото ще следва да се спре до назначаване на нов настойник/попечител. Процедурата за назначаване на настойник/попечител е административна, като в този случай се изчаква тя да се развие и завърши.  

Другата хипотеза е тази, при която към момента на образуване на производството страната не е била поставена под запрещение. Тук има различни разбирания във връзка с прилагането на това основание по отношение на такова лице. Едното разбиране е, че е достатъчно съдът да констатира нужда от поставяне под запрещение на страната, като за тази цел той включително би могъл да назначи медицинска експертиза. В случай, че съдът намери, че лицето следва да бъде поставено под запрещение, делото може да се спре докато се развие особеното исково производство за поставяне на това лице под запрещение. Другото разбиране е, че нужда от назначаване на настойник или попечител възниква с влизане в сила на решение за поставяне на страната под запрещение.  

В горните случаи, ако основанието за спиране настъпи след приключване на съдебното дирене, спирането се постановява след постановяване на съдебното решение – чл. 229, ал. 2 ГПК. 

Към тази група основания следва да се причислят и откриване на производството по несъстоятелност за ответника в исковото производство, което води спиране на производството при условията на чл. 637, ал. 1 ТЗ, като същата разпоредба в следващите алинеи регламентира и хипотезите на прекратяване на спряното исково производство (при приемане на вземането на ищеца) или възобновяването му (когато не е прието или е оспорено). 

Спиране по разпореждане на съда 

Чл. 229, ал. 1, т.4 ГПК – законът предвижда спиране на делото, когато в същия или друг съд има висящо производство, решението по което има значение за правилното решаване на спора.  Спирането в този случай се дължи на връзката между предметите на делата. Спирането се постановява по делото, чийто предмет е обусловен от този на друго висящо производство.  

Спирането не зависи от това кое производство е образувано първо, а от съотношението между предметите – обуславящ-обусловен (връзка на преюдициалност). Винаги се спира делото по обусловения предмет, макар и да е образувано второ по време.  

Освен тази обективна връзка между предметите на двете производства, за да се спре това по обусловеното дело, е необходимо решението по обуславящото да обвързва със своите последици страните по обусловеното дело. Именно това ще позволи решението по обуславящото дело да бъде зачетено от съда по обусловеното – чл. 297, чл. 300, чл. 302 ГПК. Следователно в типичния случай страните по двете производства трябва да са едни и същи – арг. чл. 298, ал. 1 ГПК. При разлика в страните, спирането ще бъде постановено, когато по изключение страните по обусловеното, макар и трети лица, ще бъдат обвързани от последиците на решението по обуславящото. Така например, ако кредиторът е предявил отделно исковете си срещу главния длъжник и срещу поръчителя, производството срещу поръчителя следва да се спре, тъй като при отхвърляне на иска на кредитора срещу главния длъжник, поръчителят и кредиторът по второто дело ще бъдат обвързани от СПН на това решение помежду си.  

С т. 2 на ТР № 2//2017 г. на ОСГТК на ВКС беше прието, че е налице връзка на преюдициалност по смисъла на чл. 229, ал. 1, т. 4 ГПК между производството по предявен от кредитора иск за вземането му и предявен иск по чл. 135 ЗЗД за обявяване на относителна недействителност на извършени от длъжника действия, увреждащи кредитора, защото вземането на кредитора е едно от условията за възникване на потестативното му право, което се упражнява с отменителния иск. В мотивите към същата точка се посочва, че от своя страна производството по чл. 135 ЗЗД се явява преюдициално спрямо производството по чл. 19, ал. 3 ЗЗД, респективно последното е това, което подлежи на спиране, защото успешното провеждане на отменителния иск е условие за реализиране на правата на купувача по предварителния договор, тъй като съдът може да уважи този иск, само ако ответникът е собственик на имота.  

С ТР № 8/2013 г. от 07.05.2014 г. на ОСГТК на ВКС беше разяснено, че при образуване на тълкувателно дело съдилищата от първа и въззивна инстанция не следва да спират висящите пред тях дела, тъй като не е налице връзка на обусловеност между техните предмети, а хипотезата на чл. 292 ГПК е различна и в нея е уредено специално основание за спиране само на касационното производство. Действително, следва да се сподели разбирането в тълкувателното решение, че тук не е налице връзка на обусловеност, което прави неприложимо основанието за спиране по чл. 229, ал. 1, т. 4 ГПК. Това е така, защото предмет на тълкувателното дело не е право или правоотношение, което е обуславящо спрямо предмета на образувано гражданско дело. Може да се съжалява, обаче, че ВКС прие, че основанието за спиране по чл. 292 ГПК при образувано тълкувателно дело не може да се приложи поне от въззивните съдилища, когато действат като последна инстанция по отношение на искове, неподлежащи на касационно обжалване – чл. 280, ал. 3 ГПК. В този случай при постановяване на тълкувателно решение, в което е дадено тълкуване на приложима разпоредба, което е различно от това на въззивния съд по решението, заинтересованата страна няма правно средство за защита. Тя не би могла да иска отмяна на влязлото в сила решение, тъй като отменителните основания по чл. 303, ал. 1 ГПК не уреждат такава възможност – вж. т. 1 на ТР № 7/31.07.2017 г. по тълк. д. № 7/2014 г. ОСГТК на ВКС. 

Обуславящото дело може да е както гражданско, така и административно или наказателно и пр. С ТР № 2/2014 г. на ОСГТК на ВКС беше разяснено, че гражданският съд не може да спира висящо производство, когато приложим по него подзаконов нормативен акт е атакуван пред Върховния административен съд с искане да бъде обявен за нищожен или отменен. В мотивите на ТР се съдържат няколко аргумента – не е налице връзка на обусловеност между предметите на двете дела (административното и гражданското), защото предметът на административното дело не е право или правоотношение, от чието съществуване зависи съществуването на правото, което е предмет на гражданското дело, а законосъобразността на подзаконов нормативен акт. Отделно от това, спирането не се налага, тъй като всеки съд, включително и гражданският, може и е длъжен да не приложи противозаконен подзаконов НА – чл. 15, ал. 3 Закона за нормативните актове.

Чл. 229, ал. 1, т. 5 ГПК предвижда спиране на гражданското дело, когато при неговото разглеждане се разкрият престъпни обстоятелства, от установяването на които зависи изходът на гражданския спор. Тук престъпното обстоятелство следва именно в тази си характеристика да обуславя делото – напр. умишлено убийство на дарителя като основание за възникване на правото за отмяна на договора за дарение по чл. 227, ал. 1, б. „а” ЗЗД. При тази хипотеза, за разлика от предходната, спирането се постановява без да има образувано наказателно производство. Разликата е обусловена от това, че гражданският съд не може да установи престъпното обстоятелство инцидентно по делото – чл. 17, ал. 1 ГПК, поради което спира делото. Единствените изключения са уредени в чл. 124, ал. 5 ГПК.  

Чл. 229, ал. 1, т. 6 регламентира спиране на делото, когато Конститутиционният съд е допуснал разглеждане по същество на искане за противоконституционност на приложим по делото закон. Тук спирането се постановява едва след като КС е постановил определение, с което е приел за допустима подадената конституционна жалба. Особеното на тази хипотеза е, че при нея на спиране подлежат всички висящи производства, по които атакуваният закон е приложим.  

Спиране по волята на страните – чл. 229, ал. 1, т. 1.  

В този случай основанието за спиране са отправени до съда искания на страните за спиране на делото. При другарство спирането предпоставя съгласие на всички другари. Ако по делото участва прокурорът, за спирането е необходимо и неговото съгласие. Обикновено страните искат спиране на това основани, когато се опитват да уредят спора доброволно. Спирането на това основание е допустимо във всяка инстанция, но в отделна инстанция е допустимо спиране по съгласие на страните само еднократно – чл. 229, ал. 3 ГПК. В този случай, ако никоя от страните не поиска възобновяване на делото в рамките на 6 месеца от спирането, делото се прекратява – чл. 231, ал. 1 ГПК.  

Други случаи, предвидени в закона.  

Законът предвижда спиране на делото и в други хипотези, които систематично не са уредени в чл. 229 ГПК. Такива са например: 

чл. 277 ГПК – при обжалване на определение по делото. Особеното при обжалване на определение по делото с частна жалба е, че не се спира делото до приключване на частното производство. Това означава, че делото по правило продължава (освен ако определението не е за неговото прекратяване, разбира се). В тези случаи спирането на делото може да бъде постановено от съда по жалбата (по-горната инстанция), ако прецени, че това е необходимо. Така например би било препоръчително спиране на делото при обжалвано определение, с което не е допуснато в делото като помагач трето лице.  чл. 631, ал. 1 ГПК – когато съдът е отправил преюдициално запитване към СЕС.   

Определение за спиране 

Спирането на делото се постановява от съда при наличието на предпоставките, регламентирани в закона. До спиране на делото може да се стигне във всяка инстанция, като, с оглед на спецификите на касационното производство, спиране пред ВКС на основанията по чл. 229, ал. 1, т. 4 и т. 5 ГПК може да се постанови само в случаите, при които се развива второ по ред касационно производство и ВКС действа с правомощията на въззивен съд (чл. 295, ал. 2 ГПК) – така: т. 9 на ТР № 2/2004 и т. 8 на ТР № 1/2001 г. на ОСГК на ВКС. В останалите случаи спирането на тези основания не се допуска, защото, освен в посочената хипотеза, пред ВКС не могат да се сочат нови факти или да се събират нови доказателствени средства. Поради това ВКС не би могъл да зачете решението, което ще бъде постановено по обуславящото дело и спирането би било лишено от смисъл.  	

Съдът постановява спирането с определение, което има особен режим. От една страна, то е преграждащо, поради което подлежи на обжалване с частна жалба (чл. 274, ал. 1, т. 1 ГПК). Същевременно, тъй като не слага край на делото, постановилият го съд може да го отмени или измени при промяна на обстоятелствата или допусната грешка при постановяването му. 

Последици на спирането - Спират да текат сроковете – чл. 61, ал. 1 ГПК. Поражда временна забрана за извършването на процесуални действия по разглеждането на делото. Ако такива бъдат извършени, те са недопустими, като това важи включително и за постановено съдебно решение. Няма пречка да се допусне обезпечение на иска по спряно дело, тъй като това не е действие по неговото разглеждане – чл. 391, ал. 5 ГПК. Определението на съда, с което отказва да спре делото, когато спирането е поискано от някоя от страните, не подлежи на обжалване, защото не е преграждащо. 
### ` `Възобновяване на спряното дело  
Всяко спряно дело може да се възобнови при отпадане на пречката, поради която делото е било спряно. Възобновяването на производството може да стане служебно от съда или по искане на някоя от страните. То става само по искане на страна, когато делото е спряно по съгласие на страните. В този случай, ако никоя страна не поиска възобновяване в 6 месечен срок от спирането, делото се прекратява – предполага се, че страните са уредили спора си извънсъдебно. Делото се възобновява с определение. Това определение не е преграждащо, поради което не подлежи на обжалване с частна жалба. Ако обаче съдът по искане на страна с определение откаже да възобнови спряното производство, определението му е преграждащо и подлежащо на обжалване. Последицата от възобновяване на производството е, че се разрешава занапред извършването на процесуални действия по неговото разглеждане и решаване, като производството продължава от това процесуално действие, при което делото е било спряно. Всички извършени до посочения момент процесуални действия запазват своето значение. Започват да текат и процесуалните срокове. 
### Прекратяване на производството 
Прекратяването на делото окончателно прегражда възможността делото да бъде завършено със съдебно решение, като извършените до прекратяването процесуални действия от съда се заличават с обратна сила. 

Основания за прекратяване – три групи: 

При недопустимост на процеса поради липсата на абсолютна положителна процесуална предпоставка, респ. наличието на отрицателна процесуална предпоставка – например наличието на влязло в сила съдебно решение, образуване на производството срещу починал ответник и др. Липсата може да е начална, но може и да е настъпила по време на висящността на делото. 

Във втората група влизат случаите, при които съдът е бил валидно десезиран чрез оттегляне на иска, отказ от иска или сключена съдебна спогодба. Тук влизат и хипотезите на прекратяване на делото по реда на чл. 238, ал. 2 ГПК по искане на ответника в случаите на бездействие на ищеца или по реда на чл. 238, ал. 3 ГПК при бездействие и на двете страни, когато съдът служебно прекратява делото. В тези случаи се предполага, че страната или двете страни са се дезинтересирали от воденето на делото или извънсъдебно са уредили отношенията си. 

Други случаи – това са хипотезите, при които спирането се допуска само за определен срок – по съгласие на страните или при издирване на наследниците на починал ответник. Срокът е 6-месечен, като при безрезултатното му изтичане (без да се отстрани пречката или да се направи искане за възобновяване) делото се прекратява. 

Определение за прекратяване.  

Това определение е преграждащо и подлежи на обжалване с частна жалба.  Извършените до момента процесуални действия от съда подлежат на обезсилване. Това важи и по отношение на невлезлите в сила решения по делото, които се обезсилват, когато делото се прекратява в горна инстанция. Прекратеното дело не може да бъде възобновено. 

Определението за прекратяване не поражда СПН, поради което същият иск по правило може да бъде предявен в следващ процес. Има две изключения – при прекратяване на делото поради отказ от иск или поради сключването на съдебна спогодба. В тези случаи следващ иск е недопустим.  


