# **Усложнения във връзка със страните. Другарство – понятие и видове. Особености на съдебното решение при наличието на другарство и последиците при обжалването му. Встъпване и привличане. Главно встъпване.**
## **Усложнения във връзка със страните.**
Това е общ увод върху всичко, което ще се говори по дадената тема, затова е празно.
## **Другарство – понятие и видове.**
### Понятие и обща характеристика на другарството 
Другарство в делото е налице, когато исковете на няколко ищци или срещу няколко ответници се съединяват за общо разглеждане и безпротиворечиво решаване в едно производство.  

Терминът другарство е легален и с него се означава **субективното съединяване на искове** (съединяването в едно производство на няколко иска, предявени заедно от или срещу няколко лица). Възможно е на страната на ищеца или на тази на ответника в делото да участват повече страни, но от различен вид – напр.: ищец (главна страна) и трето лицепомагач на ищеца (допълнителна страна). В този случай не е налице институтът на другарството (няма субективно съединяване на искове, предявени заедно от или срещу тези лица) и уредбата е различна (чл. 218 – чл. 223 ГПК).  

` `Законът допуска другарството, когато между спорните предмети на съединените искове има общи елементи (чл. 215 ГПК). Именно тези общи елементи оправдават съвместното разглеждане на исковете на другарите в едно производство, защото по този начин се постига:  - процесуална икономия –  еднократно и общо по делото се събират доказателствени средства за установяване на общите факти; провеждат се общи съдебни заседания с участието на всички другари и др. Постига се идентично установяване по общите за делата на другарите факти – избягва се опасността от различно установяване по тези факти, която съществува, ако исковете на другарите се разглеждат в отделни производства.  
### ` `Условия за допустимост на другарството (за общото им разглеждане в едно производство). 
` `Сходство в предметите на исковете 

Другарството е усложнение в развитието на исковото производство, което несъмнено е от естество да затрудни разглеждането на делото и да забави неговото развитие. Поради това **законът го допуска само при определени условия**, които гарантират положителния ефект от съвместното разглеждане на исковете на другарите. Тези условия са уредени в чл. 215 ГПК и въвеждат изискването за **наличие на сходство в делата на другарите,** което **алтернативно** може да се изрази в това, че:  **- по т. 1**: предмет на исковете на другарите са общи техни права или задължения (**общ е обектът на тези права и задължения, поради което е общо и искането в петитума**) – установителен иск относно вещ, собственост на повече лица; активна и пасивна солидарност; осъдителен негаторен иск за премахване на сграда в режим на етажна собственост; ревандикационен иск срещу няколко лица, които заедно владеят вещта и др. Не е необходимо правата или задълженията да са възникнали от едно и също основание. Достатъчна е да имат общ обект.  **По т. 2**: правата или задълженията, които са предмет на съединените искове, почиват на едно и също основание (тук **общо е основанието – общност в юридическия факт или във фактическия състав**, който ги поражда) – исковете на няколко лица, увредени от едно деяние; исковете на или срещу няколко наследници за наследствени парични вземания или задължения и др. Когато правата или задълженията се пораждат от сложен фактически състав, достатъчно е част от фактите да са общи, наличието и на различни факти не е пречка за другарството.   

Исковете на другарите трябва да са подведомствени на съда и да подлежат на разглеждане по реда на едно и също производство.   Съдът проверява наличието на горните предпоставки, когато е предявена искова молба от няколко ищци или срещу няколко ответници. Ако констатира, че те не са налице, трябва да раздели исковете в отделни производства и да образува отделни дела за разглеждането им.  
### ` 	`Учредяване на другарството 
Първоначално по почин на ищеца/ищците 

Обикновено до другарство се стига още при образуване на производството, като ищецът предяви с обща искова молба исковете си срещу няколко ответници (кредиторът предявява исковете си срещу главния длъжник и поръчителя с обща искова молба; съсобственикът с обща искова молба предявява исковете си за делба срещу останалите съсобственици и др. ). Другата възможност е няколко ищци с обща искова молба да предявят исковете си спрямо техния общ ответник (няколко пострадали лица от едно непозволено увреждане заедно с една обща искова молба предявяват исковете си срещу делинквента; няколко съдружници с обща искова  молба предявяват заедно исковете си за отмяна на решението на ОС на ООД по чл. 74 ТЗ; съпрузите с обща искова молба предявят установителен иск относно собстевността върху вещ, придобита от тях в режим на СИО и др.).  

Последващо (по времена висящо производство). 

**При процесуално приемство по чл. 227 ГПК**, когато страната (ищецът или ответникът) е изгубила процесуалната си правоспособност по време на вече образувано и висящо исково производство (смърт на физическото лице или прекратяване на юридическото лице) и се замества от няколкото си наследници или правоприемници, които заемат в процеса процесуалното положение на праводателя си; 

**Съединяване на няколко отделни висящи производства в едно по разпореждане на съда по чл. 213 ГПК**. Посочената разпоредба дава възможност на съда в случаите, при които пред него са висящи няколко дела, да съедини тези дела в едно производство и да издаде общо решение по тях. В случаите, при които тези дела са висящи между различни страни, съединяването им в едно производство е допустимо, когато между делата има връзка. В тази хипотеза връзката следва да е такава по чл. 215 ГПК – общност в петитума или в основанието на предявените искове. По правило това съединяване зависи от съда, като наложително е то само в случаите на необходимо другарство. При преценка, дали да съедини делата в общо производство, съдът следва да съобрази и фазата, в която се намират те.   - до последващо субективно съединяване на искове се стига и при **главното встъпване**, защото главно встъпилият в този случай предявява с общо искова молба исковете си срещу първоначалния ищец и първоначалния ответник (чл. 225). 

До последващо субективно съединяване се стига и в случаите, при които **трето лице, което би било факултативно необходим другар на ищеца или на ответника** в образувано вече производство, **встъпи в делото като другар** (вж. напр. чл. 457, ал. 4, изр. 2 ГПК).  
### Видове другарство 
` `Според това дали е на страната на ищеца, или е на страната на ответника бива:  

**активно** (повече ищци);  

**пасивно** (повече ответници); 

**смесено** (повече ищци и повече ответници). 

` `Според **степента на сходство в предмета** на делата на другарите (сходство в елементите на материалните правоотношения, които са предмет на техните дела): 

**Обикновено другарство** - за обикновено другарство говорим тогава, когато **има общи елементи в предметите на делата на другарите, но има и различни**. В тези случаи предмет на исковете на или срещу другарите са **различни правоотношения** (всеки обикновен другар е субект на различно материално правоотношение), за които са от значение както общи факти, така и различни факти – такива са например: солидарните длъжници - ответници по исковете на кредитора (задълженията им може да произтичат от различно основание, каквато е хипотезата по отношение на главния длъжник и поръчителя; но дори и когато произтичат от едно основание, облигационните връзки са отделни); от или срещу сънаследниците за събиране на наследствено вземане или плащане на наследствено задължение (един от тях може да е получил плащане на своята част от вземането, съответно – един от тях може да е платил припадащата се част от задължението или то да му е опростено, погасено по давност и пр. ); исковете на увредените лица за обезщетение (вредата на всеки от тях и оттук – дължимото му се парично обезщетение, са различни; исковете на съсобствениците по чл. 108 ЗС (тук уважаването на техните искове зависи от това, дали отделният съсобственик действително е придобил своето право на соченото от него основание) и пр.  

**Необходимо другарство** – при него има пълно съвпадане в основанието и петитума на предявените от или срещу другарите искове; всички елементи са общи, което означава, че такова другарство е налице, когато **едно и също правоотношение е предмет на делата на другарите**, разликата е само в страните (искове от и срещу съпрузи за собственост върху вещ, притежавана в режим на СИО; иск на съсобственик за делба) и др. 

Според това дали необходимите другари притежават общо право на иск (съвместна процесуална легитимация) или всеки има свое право на иск, другарството бива: 

**Задължително** – проявява се **само при необходимото** другарство, когато другарите имат съвместна процесуална легитимация, т.е. всички заедно притежават общо право на иск. В този случай условие за допустимост на процеса е в него да участват като главни страни всички носители на общото право на иск. Ако някой от другарите не е конституиран като страна по делото, процесът е недопустим. 

**Факултативно** – когато всеки другар има свое право на иск, като общото разглеждане на исковете на другарите е предоставено на тяхната воля, когато са ищци, или на волята на ищеца, когато са ответници. В този случай, следователно, **субективното съединяване е процесуална възможност**. Обикновеното другарство винаги е факултативно. Необходимото другарство може да е факултативно в определени хипотези. 

Другарството също би могло да бъде **кумулативно** или **евентуално**.  

То е **кумулативно**, когато се иска защита едновременно от или срещу всички другари (едновременно солидарно осъждане на ответниците; едновременно присъждане на обезщетение по исковете на всеки от увредените лица) и др.;  

То е **евентуално**, когато се иска защита безусловно срещу един ответник (**предпочитан ответник**), а при условие, че съдът не уважи иска срещу него, се иска защита срещу другия (**евентуалния**) ответник.  

Нееднозначно в практиката се разрешава въпросът за допустимия вид съединяване на исковете на увреденото лице срещу прекия причинител на непозволеното увреждане и застрахователя му по застраховка „Гражданска отговорност”. Съгласно т. 11 на ППВС № 7 /78  предявяването на исковете може да стане само при условията на евентуалност. Макар и само в мотивите на ТР № 2/2012 г. по т.д. № 2/2010 г. на ОСТК на ВКС беше прието, че е допустимо съединяване и в условията на кумулативност. В мотивите към т. 5 на ТР № 1/2015 г. по т.д. № 1/2014 г. бяха препотвърдени постановките на ППВС № 7/78 г. и беше прието, че е допустимо само субективно евентуално съединяване на тези искове в едно  производство.  
### Обикновено другарство 
Обикновеното другарство винаги е **факултативно**, защото всеки обикновен другар е субект на различно материално правоотношение, поради което притежава **свое самостоятелно право на иск** за защита при спор относно права и задължения по това правоотношение. Поради това тук съвместното разглеждане на исковете на или срещу обикновените другари зависи от тяхната или на насрещната страна по тези правоотношения воля.  

Съдът проверява допустимостта на иска на или срещу всеки обикновен другар отделно, тъй като всеки от тях има свое собствено право на иск. Възможно е искът на един другар да е недопустимо, а исковете на или срещу останалите да са допустими – в този случай ще се прекрати делото само по недопустимия иск на другаря, но спрямо останалите другари производството ще продължи.  

Относно обикновените другари чл. 216, ал. 1 ГПК въвежда **принципното положение за тяхната** **процесуална самостоятелност.** Тя е процесуалното отражение на тяхната** материалноправна самостоятелност. Съгласно цитираната разпоредба всеки от другарите действа самостоятелно, като неговите процесуални действия и бездействия нито ползват, нито вредят на останалите.  

Следователно всеки другар самостоятелно извършва всички процесуални действия в процеса. Това важи по отношение на: 

**Действията, които са насочени към постановяването на съдебно решение с определено съдържание** (сам подава отговор на исковата молба; дава обяснения относно релевантните факти, прави самостоятелно доказателствени искания и др.).  

**Процесуалните срокове** текат поотделно за всеки другар – срокът за отговор на исковата молба по чл. 131 ГПК тече от получаване на препис от исковата молба с доказателствата от отделния другар; това важи и по отношение на срок за оспорване на истинността на представените с исковата молба документи (чл. 133 ГПК); срокът за обжалване на съдебното решение тече от връчване на препис от решението и др.  

Правилото важи и по отношение на **действия, които имат разпоредителен характер** (оттегляне на иска, отказ от иска, съдебна спогодба и пр.). Тъй като всеки другар има свое собствено право на иск, няма пречка да се разпореди с него самостоятелно, когато е ищец (да оттегли иска си, да се откаже от него), като в този случай ще бъде прекратено делото по отношение на предявения от него иск, но ще продължи по исковете на останалите обикновени другари. Аналогично на това, няма пречка ищецът да оттегли или да се откаже от иска си само спрямо един от обикновените другари-ответници, което ще доведе до прекратяване на делото само спрямо този ответник, но процесът ще продължи спрямо останалите ответници. Също така, тъй като обикновените другари защитават свои материални права, те могат самостоятелно да сключат съдебна спогодба с насрещната страна по делото.  

Поради това че предмет на исковете на или срещу другарите са различни материални правоотношения, съдебното решение спрямо отделните обикновени другари **може да е различно**. Дори и да е еднакво, те не стават необходими другари. Достатъчно е да съществува възможност решенията да са различни, а такава възможност винаги съществува, щом другарите са субекти на различни материални правоотношения (възможно е исковете на кредитора срещу главния длъжник и поръчителя да са уважени, като ответниците са осъдени солидарно да платят определена парична сума, но е възможно искът срещу главния дължник да се уважи, а срещу поръчителя да се отхвърли поради изтичане на преклузивния срок по чл. 147, ал. 1 ЗЗД, напр.; възможно е наследниците да са осъдени да платят еднакви по размер парични вземания на кредитора за наследствено задължение (тук отговорността не е солидарна, а разделна), но е възможно както да дължат различни по размер суми поради това, че наследствените им дялове са различни, така и искът срещу единия наследник да е погасен по давност, а срещу другия – не, което ще доведе до различни по съдържание решения).  

Изключенията от този принцип **отразяват общото между съединените дела на другарите**. Между тях винаги има общи елементи, защото това е условие, за да се допусне съвместното им разглеждане в едно производство. От чл. 217 ГПК следва, че **констатациите на съда по общите факти следва да са идентични**. Общи са тези факти, които имат еднакво правно значение спрямо всички другари ( напр. неизпълнението на договора при иск за неустойка спрямо солидарните длъжници по договора; сключеният от наследодателя договор при иск от или срещу наследниците и др.) Тъй като тези факти са от значение за правата или задълженията на всички другари, то извършените действия от един от тях във връзка с установяването на тези факти – обяснения, представяне на доказателствени средства относно тях, има значение и за неизвършилите ги другари. Изложеното сочи, че **активността на един другар осуетява възможността за постановяване на неприсъствено решение спрямо другите**, макар и те да са били пасивно в делото. Същевременно, задължението на съда по чл. 217 ГПК да прецени всички събрани доказателства относно общите факти и да направи изводи по делата на всички другари, поставя под съмнение и възможността за постановяване на решение при признание на иска по чл. 237 ГПК срещу отделен обикновен другар, признал иска.  

При постановяване на съдебните решения по исковете на другарите, съдът трябва да прецени всички събрани по делото доказателствени средства относно тези факти, като **констатациите по тях в мотивите** **следва да са идентични по отношение на всички другари**. Идентични следва да са и правните изводи, следващи от тези факти. Поради това, доколкото решението зависи от общите факти, то трябва да е еднакво спрямо другарите. Разликата в решенията идва и може да идва само по линията на различните факти – тези факти, които са от значение само по делото на отделния другар (напр. исковете на всички увредени за обезщетение ще бъдат отхвърлени, ако в процеса не се установи, че деянието е извършено от ответника (общ факт); може да се уважи искът на единия другар, а на другия да се отхвърли, тъй като първият е доказал причинените му вреди, а вторият не – тук от значение са различните факти). Приема се и в теорията, и в практиката, че другарите помежду си са обвързани от констатациите в мотивите по общите факти както подпомаганата и подпомагащата страна (чл. 223, ал. 2 ГПК).  

Всеки от обикновените другари има **самостоятелно право да обжалва решението, ако то е неизгодно за него.** Сроковете за обжалване текат поотделно за всеки другар от получаване на препис от обжалваемото решение.** За обикновения другар, който не е подал жалба, или срещу когото не е подадена жалба, решението влиза в сила.  

Законодателят съобразява, че при обжалване на решението от един другар, във въззивна инстанция би могло да се стигне до промяна в констатациите по общите факти. В този случай, ако решението спрямо останалите другари е влязло вече в сила, промяната няма да може да се отрази по отношение на необжалвалите другари. Поради това в чл. 265, ал. 1 ГПК е предвидена една **допълнителна възможност за необжалвалите обикновени другари да се присъединят към подадената въззивна жалба**, за да станат страни** във въззивна инстанция. Това ще позволи на съда да измени и постановените спрямо тях решения при евентуална промяна в установяването по общите факти. Присъединяването става с писмена молба, подадена в преклузивен срок – до края на първото по делото открито съдебно заседание във въззивна инстанция.**   
### Необходимо другарство (чл. 216, ал. 2 ГПК) 
При необходимото другарство исковете на другарите са с идентичен предмет, което означава, че общото дело се води само за едно правоотношение, в което всички другари участват заедно или по силата на закона имат едно и също правно положение. Например: предявена претенция от съпрузи срещу трето лице за вещни права върху вещи в режим на СИО; при иска за делба предмет е правото на делба на ищеца, което трябва да се установи еднакво по отношение на всички ответници и др. Тъй като в този случай предмет на делото е едно правоотношение, по което всички другари имат еднакво правно положение, решението спрямо всички другари винаги трябва да е еднакво (не може искът за поставяне под запрещение на ответника да се уважи по отношение на съпругата му, но да се отхвърли по отношение на дъщеря му; не може искът на прокурора за унищожаване на брака да се уважи спрямо единия съпруг, а да се отхвърли спрямо другия и пр.). 

**До необходимо другарство може да се стигне в две групи случаи (чл. 216, ал. 2 ГПК):** 

Поради естеството на спорното материално правоотношение – при него носители на правото или на задължението по правоотношението са едновременно повече от едно лице – например съпрузите в СИО; длъжникът и неговия съконтрахент, в чиято правна сфера ще настъпи правната промяна при иск на кредитора по чл. 135 ЗЗД; съпрузите при иск за унищожаване на брака, предявен от прокурора и др. 

Необходимо другарство по разпореждане на закона – това е хипотезата на процесуална субституция от вида на застъпничеството (чл. 26, ал. 4 ГПК) – такова е другарството между кредитора по чл. 134 ЗЗД и носителя на материалното право, което е предмет на предявения от кредитора иск (неговия длъжник). 

Необходимото другарство може да бъде **задължително** или **факултативно**.  

**Задължителното необходимо другарство** е** налице, когато за защита на общото материално право или срещу общото задължение другарите притежават общо право на иск. В този случай участието на всички другари в процеса е условие за неговата допустимост. Такова е другарството на съделителите при иск за делба, тъй като при неучастие на някой от тях делбата е нищожна - чл. 75, ал. 2 ЗН; в случаите на потестативни права, чието упражняване ще породи правна промяна в сферата на повече лица, те са задължителни необходими другари (чл. 135 ЗЗД, чл. 33, ал. 2 ЗС и др.). В мотивите към ТР № 3/2017 г. по т.д. № 3/2016 г. ОСГК на ВКС прие, че задължителното необходимо другарство е налице само по изключение, когато законът изрично предвижда съвместното участие на другарите, както и в случаите на конститутивни искове. Не споделям тезата, че извън конституивните искове, задължително необходимо другарство е налице само в изрично предвидени от закона хипотези. Тя не е застъпена последователно и в практиката на ВКС, включително тази, следваща това тълкувателно решение – напр. въпреки липсата на изрична разпоредба, ВКС трайно приема, че етажните собственици са задължителни необходими другари при предявен осъдителен негаторен иск по чл. 109 ЗС за събаряне на сграда, която е в режим на етажна собственост. Следователно, не може да се сведе фигурата на задължителното необходимо другарство само до изрично предвидени случаи, тъй като тя е следствие на това, че другарите защитават общо притежавани от тях права или се защитават срещу общи, неделими задължения. 

В хипотезата, при която исковата молба не е подадена от или срещу всички задължително необходими другари, преобладаващо е разбирането, че става въпрос за нередовност на исковата молба. Поради това съдът не може служебно да конституира тези лица, а следва да даде указания на ищеца за отстраняване на порока. В практиката и теорията има и други становища, особено по отношение на конституирането на задължителните другари на ищеца служебно от съда.   

**Факултативно** **необходимо другарство** е налице тогава, когато законът предоставя отделно право на иск на всеки необходим другар. В  тези случаи участието на другарите в делото зависи от тяхната воля – те решават, дали да предявят иска заедно със своя другар, респ. – при пасивн факултативно другарство, от волята на ищеца зависи, дали ще предяви иска си срещу всички, или само срещу някои от другарите. Процесът обаче може да се развие и да приключи и без в него да са взели участие всички лица, които биха могли да участват като другари – такава е легитимацията на лицата по чл. 336, ал. 1 ГПК относно предявяването на иск за поставяне под запрещение на ответника; на съдружниците или акционерите по отношение предявяването на иск по чл. 74 ТЗ и др. С ТР № 3/2017 г. по т.д. № 3/2016 г. на ОСГК на ВКС, беше прието, че „(п)о предявен от или срещу съпрузите иск за собственост на вещи или имоти, придобити в режим на съпружеска имуществена общност, съпрузите са необходими, но не са задължителни другари”. Въпреки че не споделям нито извода за факултативния характер на другарството на съпрузите по тези дела, нито обосноваващата го аргументация в мотивите, решението е задължително и ще намери приложение по отношение на делата, образувани по такива искове. Всеки **факултативно необходим другар може да встъпи във висящия процес**, като в този случай той ще стане **главна страна** (като ще заеме процесуалната роля на своя другар – може да стане ищец наред с първоначалния или ответник, отново заедно с първоначалния ответник) – вж. напр. чл. 74, ал. 3 ТЗ; чл. 457, ал. 4, изр. 2 ГПК.  

Процесуалното положение на необходимите другари е регламентирано в чл. 216, ал. 2 ГПК, като тук важи **правилото за неразделност и общност на процесите на другарите**.  

По отношение на **действията с разпоредителен характер** – чл. 216, ал. 2 – отказ от иск; оттегляне на иск; спогодба (важи и по отношение на други действия, които разкриват разпоредителен характер - признание на иска, оттегляне или отказ от въззивна или касационна жалба и др.), важи правилото, че те се извършват **само заедно от или** **спрямо** **всички другари**, за да породят ефект. Това правило важи в пълнота по отношение на **задължителните необходими другари**. При тях не може делото да бъде прекратено по отношение на един другар, а да продължи спрямо останалите. **При факултативните необходими другари самият закон въвежда отклонения**, като предоставя възможност на всеки такъв другар да се разпореди със своето право на иск – напр.: отделният незадължителен другар може да оттегли иди да се откаже от своя иск, като в този случай ще се прекрати производството само по неговия иск, но то ще продължи с участието на останалите другари (вж. напр. чл. 74, ал. 3 ТЗ).  

По отношение на **процесуалните действия, насочени към съдържанието на съдебното решение** – тях всеки необходим другар може да извършва **самостоятелно**, **но действието ще породи последици и спрямо останалите другари, които не са го извършили**. Това означава, че всеки необходим другар може самостоятелно да подава отговор на исковата молба в течащия спрямо него срок по чл. 131 ГПК; да оспорва в същия срок документ, представен с исковата молба; да дава обяснения; да прави доказателствени искания самостоятелно, като останалите не могат да се противопоставят, дори и да не са съгласни и др. Особеното е, че тук всички факти са общи и имат идентично правно значение, поради което съдът в съвкупност ги преценява при постановяване на съдебното решение съгласно чл. 217 ГПК, като преценката му ще важи по отношение на всички другари, защото спрямо всички тях съдът трябва да постанови **едно и също по съдържание решение** както по отношение на фактическите констатации в мотивите, така и по отношение на правните изводи в диспозитива (това е така и при двата вида необходимо другарство). Поради горното, дори само един от необходимите другари да е активен, това осуетява постановяването на неприсъствено решение и спрямо напълно пасивните другари. До постановяването на такова решение може да се стигне само при пасивност на всички необходими другари.  

Всеки необходим другар **има право самостоятелно да обжалва постановеното решение**. Дори жалбата да е подадена само от един от другарите, това е пречка решението да влезе в сила спрямо всички. Съгласно чл. 265, ал. 2 ГПК въззивният, а и касационнитя съд е длъжен служебно да конституира и тези необходими другари, които не са подали жалба, когато са били конституирани като страни в предходната инстанция. 

Възможно е в първа инстанция да не са били конституирани необходими другари, и това да се установи при обжалване на решението във въззивна или в касационна инстанция. В този случай **неконституираният другар има право да обжалва решението** (независимо то това, дали другарството е задължително или факултативно) – следва по аргумент за по-силното основание от чл. 304 ГПК. Когато неконституираният другар е **факултативен**, решението не е порочно на поради неучастието му в предходните инстанции, поради което процесът продължава с участието на този другар от етапа, в който се намира делото. 

Когато **неконституиран е останал задължителен другар**, тогава решението е недопустимо и подлежи на обзсилване и връщане в първа инстанция за предприемане на действия по конституиране на лицето (т. 6 от ТР № 1/2013 г. на ОСГТК на ВКС). В този случай другарят има право да участва в разглеждането на делото във всички негови фази.  

Независимо дали в едно производство са участвали всички лица, които биха имали качеството на необходими другари, силата на пресъдено нещо на съдебното решение ще обвърже всички тях. Този извод следва от чл. 304 ГПК. Анализът на разпоредбата доказва, че такова трето лице, което отговаря на условията за необходимо другарство (независимо дали то би било задължително или факултативно) съгласно чл. 216, ал. 2 ГПК, има право да иска отмяна на влязлото в сила решение, защото то има сила спрямо него, т.е. обвързва го. Тук единственото основание, което е необходимо, за да се допусне отмяната, е именно това, че необходимият другар не е бил конституиран като страна в делото, а е обвързан от решението. Затова след отмяната делото ще бъде възобновено и ще продължи с участието на това лице като страна. Изложеното не важи по отношение на делбеното производство, тъй като при неучастие на съделител делбата е нищожна. Поради това неучаствалия съделител направо може да предяви иск за делба, тъй като решението, постановено без негово участие, не го обвързва. 
## **Особености на съдебното решение при наличието на другарство и последиците при обжалването му.** 
Тези хипотези са разгледани по-горе във въпроса и ще бъдат засегнати пак, в тема 74.
## **Встъпване и привличане.**
### Процесуална субституция
(чл. 26, ал. 2 и ал. 4 ГПК; чл. 222 ГПК; чл. 226, ал. 3 ГПК)
### **Понятие** 
Процесуалната субституция е свързана с т. нар. нетипична процесуална легитимация. Особеното при нея е това, че законът с изрично правило предоставя право на иск на лице, което не е носител на засегнато от правния спор материално право – чл. 26, ал. 2 ГПК. Процесуалният субституент заема в процеса за защита на чуждото материално право ролята на главна страна (ищец или ответник). Процесуалната субституция е допустима само в изрично предвидените от закона случаи – чл. 26, ал. 2 ГПК.  
### Процесуално положение на субституента 
Субституентът притежава свое право на иск, което възниква по силата на съответната правна норма при наличие на предвидените в нея предпоставки. Поради това той заема в процеса ролята на главна страна. Тъй като защитава чуждо материално право, той става главна нетипична страна. По това, че защитава чуждо право, субституентът прилича на процесуалния представител на страната. Разликите между двамата са съществени. Представителят не е страна и не е обвързан от последиците на решението. Субституентът е страна, поради което е обвързан от силата на пресъдено нещо на решението, а също така носи и отговорност за разноски като страна и има право на разноски.  

Поради това, че има свое право на иск процесуалният субституент: 

може да извършва всички процесуални действия, насочени към постановяването на съдебното решение, които може да извършва и главната типична страна (да подава отговор на исковата молба, да оспорва истинността на документи, да участва при разглеждането на делото, да прави доказателствени искания и др.).  

може да извършва и действия, които представляват разпореждане с неговото право на иск – да оттегля или да се отказва от иска.  - може да обжалва съдебното решение.  

` `Особеностите и ограниченията в процесуалните възможности на субституента като главна нетипична страна в сравнение с правата на главната типична страна, са обусловени от това, че той защитава в процеса чуждо материално право. Поради това субституентът: 

когато предявява осъдителен или конститутивен иск следва да иска осъждане или правна промяна не за себе си, а за носителя на материалното право. В случай че в петитума на исковата молба е направил искане на него да му се присъди престацията, молбата е нередовна поради противоречие между основанието и искането; 

не може да сключва съдебна спогодба, т.к. спогодбата има елементи на материално-правни разпоредителни действия, а той не може да извършва такива действия с чуждото материално право; 

не може и да признава иска, тъй като не може да се разпорежда с чуждото право, а чл. 237, ал. 3, т. 2 ГПК поставя такова условие за допустимост на признанието на иска.  
### Видове процесуална субституция 
Законът урежда два вида процесуална субституция: 

Процесуално застъпничество ( чл. 26, ал. 4 ГПК) – този вид субституция е правилото и тя важи, доколкото в закона не е предвидено друго. В този случай наред с процесуалния субституент като главна страна - необходим другар, съдът служебно конституира и носителя на спорното материално право. Субституентът и носителят на правото са необходими другари. Въпросът за вида на необходимото другарство е спорен. В теорията преобладава виждането, че те са факултативни необходими другари. В практиката е възприето разбирането, че става въпрос за задължително необходимо другарство – така е прието и в мотивите на ТР № 3/2017 г. по т.д. № 3/2016 г. на ОСГК на ВКС. Доколкото критерий за разграничение на задължителното и факултативното необходимо другарство е това, дали другарите притежават общо право на иск, споделям разбирането, че субституентът и носителят на правото са факултативни другари. Всеки от тях притежава свое право на иск, което възниква от различни предпоставки.  

По отношение на процесуалното застъпничество, следователно, важат правилата за необходимото другарство. Това означава, че ако съдът допусне процесуално нарушение и не конституира носителя на материалното право като страна съгласно чл. 26, ал. 4 ГПК, той въпреки това ще бъде обвързан от решението и, ако то е неблагоприятно за него, ще може да иска отмяна по реда на чл. 304 ГПК 

Уредените в закона хипотези на процесуално застъпничество са следните: 

Косвеният иск по чл. 134 ЗЗД: Съгласно уредената в тази разпоредба норма, при бездействие на длъжника, което уврежда интереса на кредитора му (длъжникът няма имущество и същевременно вземането на кредитора може да се погаси по давност), кредиторът може да предяви иск, който има за предмет правото на длъжника спрямо третото лице. Наред с кредитора в този процес като необходим другар се конституира и носителят на защитаваното право – длъжника, като двамата заедно стават ищци в процеса; 

Участието на държавата чрез прокурора относно защитата на чужди права – чл. 26, ал. 3 ГПК. По действащия ГПК участието на прокурора в граждански производства е допустимо само в изрично предвидените от закона случаи. По действащата правна уредба не са ми известни хипотези на участие на държавата чрез прокурора по граждански дела за защита на чужди материални права, т.е. хипотези на процесуална субституция от разглеждания вид. Такава фигура е регламентирана в чл. 51 НПК относно предявяването на гражданския иск, но в наказателния процес. Разпоредбата гласи, че когато пострадалият поради непълнолетие или физически или психически недостатъци не може да защити своите права и законни интереси, прокурорът може да предяви граждански иск в негова полза. В тези случаи той представлява държавата, която чрез него придобива по делото ролята на главна нетипична страна. Държавата чрез прокурора може да участва в гражданските производства и като главна типична страна, когато защитава в делото свое собствено материално право. Такива са например случаите на: предявяване на иск от прокурора за унищожаване на брак, за поставяне на едно лице под запрещение, за недействителност на учредено дружество по чл. 70 ТЗ и др.  

При искове за защита на правото на собственост на държавата върху вещи, предоставени за управление и стопанисване на учреждения или на непреобразувани в ТД предприятия. В този случай, когато искът е предявен от или срещу учреждението или предприятието, то има по делото ролята на процесуален субституент, защото защитава правото на държавата, т.е. чуждо право. По отношение на тези хипотези има спор, дали субституцията е от вида на застъпничеството или от вида на суброгацията. В учебника на проф. Сталев е аргументирано убедително разбирането, че става въпрос за процесуално застъпничество. Следователно, по такива дела наред с учреждението или предприятието като главна страна следва да бъде конституирана и държавата, чието право е предмет на делото. 
### Процесуална суброгация 
Вторият вид процесуална субституция се означава като процесуална суброгация . Особеното в този случай е това, че по силата на закона в процеса като единствена главна страна участва само процесуалният субституент. Независимо от това, че не участва в процеса като главна страна, носителят на спорното материално право е обвързан от последиците на решението – арг. чл. 226, ал. 3 ГПК. В този случай той няма гарантирано от закона право на участие като главна страна, поради което няма право и на отмяна на решението на осн. чл. 304 ГПК. Законът регламентира процесуалната суброгация в следните хипотези: 

` `Чл. 226, ал. 1 ГПК –при прехвърляне на спорно право във висящ процес. Прехвърлянето на спорното право във висящия процес не води до промяна на главните страни. Законът изрично предвижда, че процесът продължава с участието на прехвърлителя като главна страна. След прехвърлянето, след разпореждането със спорното право, той вече защитава в процеса чуждо право. Следователно, настъпва трансформация във вида на процесуалната легитимация на тази страна – в началото на процеса тя е била главна типична, защото е защитавала свое материално право в делото. След прехвърлянето на правото си на трето за делото лице, главната странапрехвърлител вече защитава чуждо материално право – правото на приобретателя. Законът не предвижда участието на приобретателя като главна страна в процеса наред с прехвърлителя. Именно в това се проявява особената характеристика на процесуалната суброгация. Въпреки че приобретателят не става главна страна в делото, съгласно чл. 226, ал. 3 ГПК той ще е обвързан от СПН на решението.  

` `Чл. 222 – хипотезата е уредена в материята на участие на подпомагащи страни, която предстои да разгледаме подробно. В този случай законът позволява при съгласие на всички лица – двете главни страни и подпомагащата, подпомагащата страна, която не е субекта на спорното материално правоотношение (по правило) да замести главната подпомагана страна, която е субекта на това правоотношение. След заместването главната страна напуска процеса (тя вече не е страна по делото), но предметът на делото остава същият. Следователно, предишната подпомагаща страна, която след заместването заема ролята на подпомаганата главна, става в процеса главна нетипична страна.  
### Участие на трети лица. Подпомагащи страни
**Понятие.** Подпомагащата страна е допълнителна страна, която участва в чужд исков процес с цел да подпомогне една от главните страни за постановяването на благоприятно за нея съдебно решение, от което свой интерес има и третото лице. 

До конституирането на подпомагаща страна в делото може да се стигне или по волята на третото лице – в хипотезата на допълнително встъпване по реда на чл. 218 ГПК, или по волята на една от главните страни – в хипотезата на привличане по реда на чл. 219, ал. 1 ГПК. Служебното конституиране на подпомагаща страна е недопустимо.  

Законът допуска участието както на подпомагаща ищеца страна, така и участието на подпомагаща ответника страна.  

Участието на подпомагащи страни е допустимо само по искови производства, като без значение е видът на предявения иск.  

Освен в производствата, които се разглеждат по реда на общия исков процес, встъпването и привличането на трети лица е възможно и в уредените в ГПК особени искови производства, като има някои изключения: 

Недопустимо е участието на трети лица в тези особени искови производства, които се отнасят до строго лични права на главните страни – такива са брачният процес, производството по дела за гражданско състояние и производството за поставяне под запрещение. Поради особения характер на правата, които са предмет на тези производства, не може трето лице да намесва по тях в защита на своя интерес. 

В материята на бързото производство изрично е въведена забрана за привличане на трето лице (чл. 314, ал. 2 ГПК). Причината е, че привличането може да забави процеса, което е в пряка колизия с основната характеристика на бързото производство. Не е забранено встъпването на трето лице по чл. 218 ГПК, защото при него помагачът сам се включва в делото, което осуетява опасността от забавяне на процеса, свързано с неговото конституиране. 

Участието на подпомагаща страна в производството по търговски спорове е допустимо и в двете му форми на встъпване и привличане, освен при разглеждането на неправни спорове (за попълване на празноти в търговска сделка или приспособяването й към нововъзникнали обстоятелства).  

Производството по колективни искове съдържа особени правила, които лимитират кръга на новите участници на страната на ищеца, поради което встъпването или привличането на подпомагащи ищеца страни е недопустимо. Те са допустими на страната на ответника.  

Недопустимо е участието на помагачи в другите граждански производства, уредени в ГПК (изпълнително, обезпечително, както и в охранителните). То е недопустимо и в производствата по спорна администрация на гражданските правоотношения, макар че се разглеждат по реда на исковото производство, защото в тези случаи съдът не правораздава, а администрира гражданските отношения на страните, като защитава определен в закона интерес, което изключва намесата на трети лица, които защитават свой интерес.  
### Допълнително встъпване и привличане на подпомагаща страна 
**Право на допълнително встъпване** 

В чл. 218 ГПК е уредено правото на допълнително встъпване, което представлява възможност на трето лице, в защита на свой правен интерес, да вземе участие във висящо, между други исково производство като подпомагаща ищеца или ответника страна. То е една от проявните форми на правото на искова защита наред с правото на иск, правото на въззивна и на касационна жалба. Различно е от правото на иск, защото възниква при наличието на специфичните процесуални предпоставки по чл. 218 ГПК, които се различават от условията за възникване на правото на иск. Дава по-ограничени процесуални възможности на своя носител, в сравнение с тези, които имат главните страни като носители на правото на иск.  

Правото на допълнително встъпване възниква с образуването на исково производство между други лица, като съществува в преклузивен срок - до приключване на съдебното дирене в първата инстанция. То възниква в правната сфера на трето лице – лице, което не е главна или подпомагаща страна по делото и което не би могло да встъпи като необходим другар. 

Основната предпоставка за възникване на правото на допълнително встъпване е наличието на правен интерес - чл. 218 ГПК. Този интерес може да е свързан с това, че по изключение решението по делото ще обвърже третото лице – СПН (в случаите на процесуална суброгация, когато третото лице е носител на спорното материално право – приобретателят на спорно право по чл. 226 ГПК; кредиторът, който е обвързан от СПН на решения, които са относно имуществени права на длъжника му и др.); може да е обвързано от изпълнителната сила на решението (напр. лицата, дали своя вещ в залог или ипотека за обезпечение на чужд дълг – чл. 429, ал. 3 ГПК) или от неговото конститутивно действие (напр.: встъпване на съдружник или акционер като подпомагаща ответното дружество страна при иск по чл. 74 ТЗ, когато те са придобили права от решението на ОС, чиято отмяна се иска). Обикновено третото лице нито е субект на спорното материално правоотношение, нито е обвързано от последиците на решението. В този случай интересът е свързан с това, че между третото лице и една от главните страни по делото съществува правоотношение, което е зависимо от правото, което е предмет на делото – напр. регресно правоотношение (ако е предявен иск за обезщетение само спрямо единия причинител на непозволеното увреждане, то при осъждането му и заплащането на цялото обезщетение, в негова ползва би възникнало регресно право спрямо другия съпричинител за заплащане на съответно припадащата се част от обезщетението; или, ако бъде уважен ревандикационният иск срещу купувача, в негова полза би възникнало право спрямо продавача за връщане на платената цена и заплащане на направените разноски и др. ). Следователно, в тези случаи неблагоприятното решение би създало опасност главната страна да предяви претенции спрямо третото лице по зависимото правоотношение, което съществува между тях. Именно тази опасност поражда интереса на третото лице да встъпи в процеса, за да подпомогне главната страна по делото, защото благоприятно за нея решение би осуетило опасността от претенции и спорове по зависимото правоотношение. 

**Право на привличане на подпомагаща страна** 

В чл. 219, ал. 1 ГПК е регламентирано правото на главна страна по висящо исково производство, в защита на свой интерес, да привлече като подпомагаща го страна трето лице. Правото на привличане, както и правото на встъпване, представлява самостоятелна проявна форма на правото на искова защита. По пътя на привличането на подпомагаща страна ищецът или ответникът търсят защита не по спорното материално правоотношение, което е предмет на делото, а по зависимо правоотношение с третото лице по пътя на обвързване на това от доказателствената сила на мотивите и съдържащите се в тях фактически констатации (чл. 223, ал. 2 ТПК). Правото на привличане е различно от правото на иск на главната страна, защото възниква при наличието на специфични процесуални предпоставки, очертани в чл. 219, ал. 1 и 2 ГПК, които се различават от условията за възникване на правото на иск по висящото производство (всяка надлежна главна страна има право на иск, но не всяка има право да привлече трето лице, защото може да не се намира в зависими от предмета на делото правоотношения с трети лица).  

Правото на привличане на подпомагаща страна съществува също в определен от закона преклузивен срок, който по правило е по-кратък от този при допълнителното встъпване, защото в този случай третото лице става подпомагаща страна независимо и дори въпреки своята воля. Поради това то следва да има възможност за пълноценно участие и защита в делото, от чието решение и мотиви ще бъде обвързано. Срокът за привличане от ищеца и от ответника е различен, което може да се прецени като противоречащо на принципа за равенство на страните в процеса. Съгласно чл. 219, ал. 1 ГПК, ищецът може да привлече трето лице в рамките на първото открито съдебно заседание по делото. Съгласно чл. 219, ал. 1 ГПК, ответникът може да привлече трето лице в срока за отговор на исковата молба. 

Законът не въвежда изрично изискването за интерес на привличащия, но няма спор, че такъв трябва да е налице и той нормативно е изразен в чл. 219, ал. 1 ГПК в частта, която предвижда, че може да бъде привлечено трето лице, което има право да встъпи. Следователно, интересът и тук има същата материалноправна основа както при допълнителното встъпване – той е свързан със същото зависимо от предмета на делото правоотношение между привличащата страна и третото лице (съдебно отстраненият от купената вещ ответник би имал право срещу продавача си за връщане на цената и разноските; осъденият по чл. 49 ЗЗД възложител на работата би имал право на регрес срещу прекия причинител на вредите и др.). Различното при привличането е, че главната страна винаги е обвързана от решението по делото, а третото лице по правило не е. Поради това с привличането тя цели да подготви благоприятен изход по бъдещия спор с третото лице по пътя на обвързване на това лице от установеното в мотивите на съдебното решение (чл. 223, ал. 2 ГПК). В дадения по-горе пример със съпричинителите на вредата, това означава, че ответникът (единият причинител) привлича другия съпричинител, за да бъде обвързан последният от установеното в мотивите на решението по отношение на елементите на деликтната отговорност, включително – съпричиняване, размер на вредите и пр. В случай, че съпричинителят не вземе участие в делото, тези констатации не го обвързват, поради което при евентуален следващ иск между тези лица осъденият съпричинител ще следва да доказва всички релевантни факти, пораждащи регресната отговорност на третото лице, което ще може да прави всякакви възражения. Третото лице привлечено лице трябва да има постоянен адрес и да живее в Република България. Целта е да не се бави прекомерно делото.  
### Конституиране на подпомагаща страна в делото 
При допълнителното встъпване искането за конституиране е на третото лице и е адресирано до съда, пред който е висящо делото. Законът не съдържа изрични правила относно формата, поради което преобладаващо е разбирането, че в открито съдебно заседание встъпването може да стане и в устна форма. Все пак предимство би трябвало да се даде на изискването за писмена форма на молбата, тъй като третото лице се намесва в чужди нему исков процес. Освен това главните страни имат право на становище по допустимостта на това искане, поради което би следвало да им се представи препис от тази молба. Допълнителното встъпване е средство за защита на правата на третото лице, поради което то зависи само от неговата воля, не и от тази на главните страни - тяхното съгласие законът не изисква. Те имат право само на становище по допустимостта на встъпването. 

Привличането на подпомагаща е отправено до съда искане за конституиране във висящото исково производство на подпомагаща ищеца или ответника страна. Привличането е процесуално действие на главна страна по делото. Адресат на искането е съдът, пред който е висящо делото. Законът не урежда изрично изискване за форма на привличането, но тъй като с него би трябвало да се запознае третото лице, формата трябва да е писмена, дори и при привличане на трето лице от ищеца в първото открито заседание по делото. Привличането на подпомагаща страна е средство за защита на правата на главната привличаща страна. Поради това то зависи само от волята на тази страна. Третото лице става подпомагаща страна в този случай независимо и дори против своята воля. В това отношение привлеченото трето лице прилича на ответника, който също става страна в делото независимо и дори въпреки волята си. Разбира се, то не е длъжно да вземе фактическо участие в делото, но дори и да не вземе такова, ще бъде обвързано от последиците по чл. 223 ГПК.   

` `С подаването на молбата за допълнително встъпване или привличане за съда, по силата на служебното начало, възниква задължение да провери условията за допустимост. Ако съдът констатира, че молбата е допустима, той постановява определение, с което допуска участието на третото лице като подпомагаща страна в делото. Това определение не е преграждащо развитието на делото, поради което не подлежи на самостоятелно обжалване и влиза в сила при постановяването си. От този момент третото лице придобива по делото ролята на подпомагаща страна.  

Ако молбата за встъпване или привличане е недопустима поради липсата на някое от необходимите условия, съдът отказва с определение да допусне третото лице като подпомагаща страна в делото. Съгласно чл. 220 ГПК това определение подлежи на самостоятелно обжалване с частна жалба. Практиката приема, че определението не е преграждащо, поради което подлежи на еднократно обжалване пред по-горната инстанция (т. 9, б. „а” от ТР № 1/2013 г. на ОСГКТ на ВКС). Срещу това разбиране може да се възрази, защото определението прегражда исковия път на защита от или срещу третото лице в образуваното производство.
### ` 	`Процесуално положение на подпомагащата страна 
След конституирането на третото лице в делото, то става особен вид страна – допълнителна, различна от ищеца и ответника. Тя участва в процеса на страната на ищеца или на ответника (подпомагана главна страна), като има право да бъде призовавана за откритите съдебни заседания, да получава преписи от всички съдебни документи, които се връчват и на главните страни, от обжалваемите съдебни актове и др. Положението на подпомагащата страна е еднакво, независимо от това, дали тя е встъпила или е била привлечена в делото. 
### Ограничения в правата на помагача 
Подпомагащата страна притежава по-ограничени процесуални правомощия в сравнения с тези на главните страни, тъй като не притежава нито право на иск, нито е субект на спорното материално право (освен в много ограничени хипотези).  

Поради това чл. 221, ал. 1 ГПК въвежда забрана за подпомагащата страна да извършва действия, представляващи разпореждане с предмета на спора. По отношение на това, че помагачът не е титуляр на спорното материално право, той прилича на процесуалния субституент и като него не може да извършва действия, включващи разпоредителни елементи с това право (напр. не може да сключва спогодба, не може да признава иска).  

Помагачът няма и право на иск, което го отличава от процесуалния субституент (който има право на иск и затова участва в делото като главна страна). Поради това помагачът не може да извършва и разпоредителни действия с чуждото право на иск (оттегляна или отказ от иска, изменение на иска и др.), нито да се противопоставя на извършването на такива действия от главните страни.  
### Процесуални права на помагача 
Помагачът притежава свое собствено право на искова защита, което му предоставя широк кръг процесуални възможности - чл. 221, ал. 1 ГПК то може да извърша всички действия, свързани с разглеждането на делото – да дава обяснения, да оспорва документи, да прави доказателствени искания. Помагачът на ответника няма право на отговор на исковата молба, защото то принадлежи само на ответника, но то също може да прави отводи и предявява възражения (освен ако не става въпрос за съчетаване на процесуално възражение с упражняване на материалното право по възражението, което третото лице не е материалноправно легитимирано да предприеме). Законът предвижда, че той извършва тези действия самостоятелно, независимо от волята на главната подпомагана страна и дори въпреки нейното несъгласие – чл. 221, ал. 2 ГПК. Действията на помагача имат значение и за главната страна (в това отношение положението е сходно с това при необходимите другари). Поради това, дори само тя да е активна в делото, това осуетява постановяването на неприсъствено решение срещу подпомаганата страна. Помагачът може самостоятелно да обжалва съдебното решение, защото е страна и е обвързан от СПН на това решение (чл.223, ал 1 ГПК). Подадена жалба от помагача срещу решението е пречка за влизането му в сила и срещу подпомаганата главна страна, която би трябвало да се конституира в по-горната инстанция аналогично на конституирането на необходим другар (чл. 265, ал. 2 ГПК), а не както приема практиката само при присъединяване към жалбата по реда на чл. 265, ал. 1 ГПК. Помагачът има право и на отмяна по реда и при условията на чл. 303 ГПК, защото е страна по делото. 
### Заместване на подпомаганата от подпомагащата страна (чл. 222 ГПК) 
В чл. 222 ГПК е предвидена процесуална възможност помагачът да замести главната подпомагана страна и да заеме нейната процесуална роля в делото (да стане главна страна). Съгласно чл. 222 ГПК заместването е допустимо при съгласие на подпомагащата, подпомаганата и насрещната главна страна. Съгласията на трите лица представляват отделни, адресирани до съда волеизявления.  

Заместването се използва основно тогава, когато главната страна е дезинтересирана от участието си в делото (за купувача е еднакво изгодно, както да получи владението на купения имот от ответника по делото, така и да си получи обратно платената цена и разноските от продавача, конституиран като негов помагач). В този случай особено изпъква интересът на помагача от решение в полза на подпомаганата страна, защото именно върху него ще рефлектира тежестта при неблагоприятно решение (в дадения пример именно продавачът ще следва да върне получената цена и да заплати обезщетение за разноски).  

Заместването по чл. 222 ГПК представлява специфична хипотеза на доброволно процесуално приемство между подпомаганата и подпомагащата страна, което се съчетава с оттегляне на предявения от или срещу подпомаганата страна иск без прекратяване на делото. При заместването няма изменение на иска, защото предметът на делото остава непроменен. След заместването помагачът става главна нетипична страна (процесуален субституент), като напускането на процеса от главната страна означава, че става въпрос за процесуална суброгация. Поради това главната страна, макар и напуснала делото, е обвързана от последиците на решението.  
### Последици на решението и неговите мотиви  
В решението се посочва, че в делото е взела участие подпомагаща страна и тя се индивидуализира - чл. 236, ал. 1, т. 4 ГПК. 

**Последици на решението**  

Подпомагащата страна е трето лице по отношение на предявения иск, защото той нито е предявен от нея, нито е предявен против нея. Поради това с решението тя не може да бъде осъдена или да й бъде присъдено нещо, изключение е отговорността за разноски. Съгласно чл. 78, ал. 10 ГПК тя носи отговорност за разноските, които е причинило със своите процесуални действия, но няма право да получи обезщетение за направените от нея самата разноски. Препоръчително е това положение да се промени и да се предвиди възможност за обезщетяване на съдебните разноски, които помагачът е направил в делото.  

Съгласно чл. 223, ал. 1 ГПК подпомагащата страна е обвързана от СПН на решението спрямо насрещната главна страна. Това е несъмнено, когато решението е типично – тогава в него са обсъдени и действията на подпомагащата страна. Тя обаче не е обвързана от СПН на решение при признание на иска, защото в производството по постановяване на това решение, помагачът няма никакви възможности за защита. По аналогични съображения тя не е обвързана и от СПН на съдебна спогодба, сключена между главните страни.  

Тя не е обвързана от другите последици на съдебното решение – изпълнителна сила и конститутивно действие.  

**Доказателствена сила на мотивите** 

Съгласно чл. 223, ал. 2 ГПК установеното в мотивите на решението, е задължително за третото лице в отношенията му със страната, на която помага или която го е привлякла и то не може да прави възражение за лошо воден процес, освен ако подпомаганата страна умишлено или поради груба небрежност е пропуснало да предяви неизвестни на третото лице обстоятелства или доказателства. Източник на уредената в чл. 223, ал. 2 

ГПК последица са мотивите на решение по съществото на материалноправния спор, в които съдът се е произнесъл по правно релевантните факти и преюдициалните правоотношения. Не са годни да породят тази последица решения, които съгласно закона не съдържат такива мотиви – неприсъственото решение, което съгласно чл. 239, ал. 2, изр. 1-во ГПК не се мотивира по същество, както и решение при признание на иска, тъй като то се основава на признанието на иска. Анализът а чл. 223, ал. 2 ГПК показва, че в нея е уредена особена доказателствена сила на мотивите. Тя ще се прояви при съдебен спор между подпомаганата и подпомагащата страна по зависимото правоотношение, обосновало интереса от допълнително встъпване или привличане. Доказателствената сила на мотивите по чл. 223, ал. 2 ГПК задължава съда, пред който е висящо това дело да приеме, че съдържащите се в мотивите констатации за фактите и преюдициалните правоотношения, са верни и пълни. Доказателствевната сила на мотивите (ДСМ) е различна от СПН на решението както по своя предмет (при ДСМ това са констатациите в мотивите по фактите и преюдициалните правоотношения, при СПН това е изводът за спорното материално правоотношение, което е предмет на делото и е обективиран в диспозитива на решението), така и по своите адресати (при ДСМ обвързани са подпомаганата и подпомагащата страна, при СПН – обвързани са насрещните страни в процеса). Различен е и начинът за защита при порок (при ДСМ това е възражение за лошо воден процес, което се предявява в исковото производството на подпомаганата и подпомагащата страни; при СПН – това е отмяната на влязлото в сила решение по реда на Глава 24 ГПК).  

**Възражение за лошо воден процес**  

Възражението за лошо воден процес е уредено в чл. 223, ал. 2, изр. 2ро ГПК като средство за защита срещу доказателствената сила на мотивите, когато обвързаната от нея страна се домогва да установи, че констатациите в мотивите са неверни или непълни. Законът допуска възражението за лошо воден процес само в случаите, при които причина за неверните или непълни мотиви на съда е умишленото или при груба небрежност бездействие на подпомаганата страна, изразяващо се в непопълване на делото, по което са постановени мотивите, с факти или доказателствени  средства, които са били неизвестни на помагача.  
## **Главно встъпване.**
### Спор между кредитори (привличане на лице 	със самостоятелни права) – чл. 224 ГПК
В чл. 224 ГПК е уредена особена хипотеза на привличане по висящ процес на трето лице, което при встъпване в делото става не подпомагаща, а главна страна, а привляклата го страна се освобождава от участие в процеса. 
### Условия на привличането по чл. 224 ГПК. 
То може да се реализира по висящ процес относно вземане за предаване на вещ или парична сума, образуван между кредитора като ищец и длъжника като ответник, който в типичния случай е по предявен осъдителен иск. Особеното в случая е, че ответникът не оспорва задължението си, но заявява пред съда, че не изпълнява, тъй като освен ищеца и трето лице претендира, че е носител на вземането. Поради това ответникът се опасява да не плати зле. В този случай ответникът може да бъде освободен от процеса, ако вложи дължимата престация по указание на съда и привлече претендента в делото. 
### Последици 
При горните условия ответникът се освобождава от участие в делото – с определение на съда, което е преграждащо и обжалваемо (може да е порочно и ищецът да възрази против прекратяването на делото спрямо ответника). На привлечения претендент се изпраща препис от молбата за привличане, като съдът му дава срок, за да заяви, дали ще встъпи в процеса, за да поддържа претенциите си.  

Ако претендентът в дадения му срок не встъпи, делото се прекратява, защото липсва спор и страна, като съдът овластява ищеца да получи вложената престация. 

Ако претендентът встъпи, съдът го конституира като главна страна в процеса (такава няма, тъй като ответникът е изключен вече). Следователно, той заема мястото на изключения ответник по първоначално предявения иск. Този иск се трансформира от осъдителен в положителен установителен, тъй като престацията е вложена на разпореждане на съда, а и третото лице не е длъжник.  

С встъпването, претендентът предявява срещу първоначалния ищец на свой ред положителен установителен иск относно своето вземане, защото за получаване на вложената престацията за него не е достатъчно да се установи, че първоначалният ищец не е титуляр на вземането. Необходимо е да се установи съществуването на неговото вземане. 

Следователно, в процеса и двамата претенденти имат ролята на ищец и на ответник, като всеки е ищец по положителен установителен иск за своето вземане и ответник по иска на другата страна.  

Съдът следва да постанови решения и по двата иска, като целта на съвместното им разглеждане е да се постановят безпротиворечиви решения. Това означава, че ако се уважи искът на първоначалния ищец, този на претендента трябва да се отхвърли и обратното.  
### Главно встъпване (чл. 225 ГПК). Понятие 
Главното встъпване е налице, когато в едно висящо производство за общо разглеждане и безпротиворечиво решаване с вече предявен иск се съединяват исковете на трето лице срещу първоначалния ищец и ответник, с които то предявява права, които изключват тези на ищеца. В този случай предмет на делото стават три иска:  

Първоначално предявеният иск - напр. ревандикационен относно недвижим имот. В този случай ответникът, който владее вещта, оспорва предявения иск – оспорва напр. правото на собственост на ищеца; 

Двата иска на главно встъпилия:1) единият е срещу първоначалния ищец (той в дадения пример ще е положителен установителен, защото третото лице претендира, че то, а не първоначалният ищец, е собственик на имота); 2) вторият е срещу първоначалния ответник (в примера този иск ще е осъдителен по чл. 108 ЗС, защото главно встъпилият иска да се установи правото му на собственост и срещу владелеца и той да бъде осъден да му предаде имота; по този иск ответникът оспорва и правата на главно встъпилия).  
### Условия за допустимост: 
Висящ процес, по който не е приключило съдебното дирене; Компетентен е съдът, пред който е висящо делото по първоначално предявения иск; 

Обща искова молба, в която трето лице предявява едновременно исковете си срещу ищеца и ответника по висящото дело (Не може само срещу една от главните страни. Ако споровете са само с една от тях, третото лице ще встъпи като помагач на другата). По тази искова молба се извършват всички действия, които се извършват по всяка искова молба – проверка за редовност и допустимост, връчване на препис на ответниците (това са първоначалния ищец и ответник) и пр. Първоначалният ищец и ответникът са обикновени другари по исковете на главно встъпилия (има разлика в предмета на тези искове – срещу ищеца е положителен установителен, срещу ответника – осъдителен по чл. 108 ЗС, който освен установяване по правото на собственост включва и искане за осъждане на ответника за предаване на владението). 

Интересът от главно встъпване е свързан с това, че третото лице предявява самостоятелни права – това са такива права, които изцяло или поне отчасти изключват правата на ищеца и не могат едновременно да съществуват с тях (в дадения пример и двамата твърдят изключително право на собственост върху един и същи недвижим имот. Следователно правата им не биха могли едновременно и в заявения обем да съществуват върху спорния имот. В тази тяхна несъвместимост се изразява самостоятелността на правата на главно встъпилия.). 

Съдът следа да се произнесе по искането за главно встъпване с определение. Когато встъпването се допуска, определението е по движение на делото и не е обжалваемо. Обратно, когато встъпването не се допуска, определението е обжалваемо и ВКС го квалифицира като преграждащо (т. 9, б. „б” на ТР № 1/2013 г., ОСГТК на ВКС). 

Приема се, че главно встъпилото лице става помагач на ответника по първоначалния иск, защото има интерес да се отхвърли този иск – само в такъв случай неговите искове биха могли да бъдат уважени.  
### Последици 
Съдът следва да се произнесе по всички предявени искове – първоначалния и двата иска на главно встъпилото лице. Решението му трябва да е безпротиворечиво, което означава в дадения пример, че: 1) ако се уважи първоначалният иск, това означава, че собственик е първоначалният ищец, следователно – трябва да се отхвърлят и двата иска на главно встъпилия поради това, че не е собственик; 2) ако се установи, че главно встъпилият е собственик – първоначалният иск следва да се отхвърли, тъй като ищецът не е собственик; ще се уважи със сигурност положителният установителен иск на главно встъпилия срещу първоначалния ищец; ще се уважи и ревандикационният иск на главно встъпилия срещу първоначалния ответник в неговата установителна част; по осъдителната част изводът зависи от допълнителни факти, така че може и да се уважи, може и да се отхвърли.  

Главно встъпилият може да обжалва всяко от трите решения, ако то е неизгодно за него, защото по всеки от съедините искове има или ролята на главна страна (ищеца по исковете, които той е предявил) или на подпомагаща (по първоначалния иск).  Обвързването от СПН и останалите последици зависи от процесуалната роля на всяко от трите лица по всеки от съединените искове. Така напр. главно встъпилият е обвързан от решенията по предявените от него искове, защото е главна страна по тях (чл. 298, ал. 1 ГПК). Той е обвързан и от СПН на решението по първоначалния иск спрямо ищеца по този иск, защото има ролята на помагач на ответника (чл. 223, ал. 1 ГПК). По този иск възниква и доказателствена сила на мотивите по чл. 223, ал. 2 ГПК между ответника.


