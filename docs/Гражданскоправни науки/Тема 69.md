# **Съдебни актове. Определения и разпореждания. Обжалване на определенията и разпорежданията. Решение. Постановяване и стабилитет на съдебното решение.**
## **Съдебни актове.** 
Когато говорим за процесуалните действия на съда имаме предвид не само действията, които извършва решаващият орган, но и тези, които извършват другите служители на съда, да кажем - връчителите във връзка с връчването на съобщения и процесуални документи. Най-важните процесуални действия на съда, това са съдебните постановления. Като в рамките на исковото производство съдът постановява три вида такива актове - решения, определения и разпореждания. В другите производства постановява други актове. Така че стриктно това става дума за исковото производство. Охранителните са по различен режим, другите са по-различни. Кога съдът постановява решение в рамките на исковото производство. Съдебното решение е актът, към чието издаване е насочено исковото производство и с издаването на който акт, то завършва. Когато кажем, че производството завършва, имаме предвид, че е достигнало целта, към която е било насочено. Когато кажем, че се прекратява това ли имаме предвид? Очевидно не. Коректно е, когато говорите за съдебно решение - делото завършва със съдебно решение, а не прекратява. Най-общо съдебното решение в рамките на исковото производство е този акт, с който съдът разрешава правния спор, решава дали спорното право съществува или не. Той е акт по същество, по предмета на делото. Винаги, когато имате произнасяне по същество, тогава винаги актът е съдебно решение. Толкова за решението, ще говорим подробно за съдържание, видове, последици.  
## **Определения и разпореждания.** 
Следващият вид съдебно постановление, което съдът издава в рамките на исковото производство, това е определението. Най-общо определението е такъв акт, с който съдът решава някакви процесуални въпроси. Законът го дефинира негативно в чл. 252. Това са процедурни въпроси - дали съдът да процедира по някои въпроси, как да процедира, как икономично да процедира и т.н. Определението е процесуален акт, с процесуално съдържание. Определенията са разнородни. Не са някаква единна група. Между тях има съществени разлики. С оглед на законовите критерии можем и трябва да държим сметка за делението на определенията на две големи групи. Определения, с които съдът слага край на делото, и останалите, с които съдът не слага край на делото. 

Общото за първите е това, че пречат да се постанови съдебно решение. Тези определения въпреки че осуетяват постановяването на съдебното решение, седят като режим най-близо до съдебното решение. По какво си приличат със съдебното решение? На първо място, чл. 253 ГПК. Тези определения, както и решенията, не могат да бъдат изменяни и отменяни от съда, който ги е постановил. Веднъж постановени, те не могат да бъдат изменяни или отменяни от постановилия ги съд. Стават неоттегляеми. Това е първата им близост с решенията. Съдът е изчерпил своята компетентност. На следващо място, прекратителните определения, понеже преграждат окончателното развитие на делото, възможността му да завърши със съдебно решение, те винаги подлежат на самостоятелно обжалване с частна жалба - чл. 274, ал. 1, т. 1 ГПК. Това е втората им близост с решенията. Обръщам внимание, че между приложното поле на чл. 274, ал. 1, т. 1 и това на чл. 253 има разлика в определенията. Преграждането е по-широко понятие, а не само прекратителните. Но има и преграждащи определения, които не слагат край на делото. Най-преграждащи са прекратителните, но има и други. Да кажем определенията, с които делото се спира. То е преграждащо - за един не малък период от време осуетява възможността да се постанови решение по делото.  

` `Другата група определения, тези, които не слагат край на делото. Тях най-общо можем да ги определим като определения по движение на делото. Те също не са еднородни. Имат общи черти, но имат и разлики. Общото при тях е това, че съгласно чл. 253 ГПК постановилият ги съд може да ги измени или отмени. Кога може да се направи това? Или когато се изменят обстоятелствата, обусловили постановяването на определението. Например допуснал доказателствени средства с определението, но ищецът изменя иска си или оттегля един от исковете си. Тогава ще ги събираме ли тези доказателствени средства, които съдът е допуснал по този иск? Няма смисъл. Няма нужда да събираме доказателства по иск, който не е предмет на делото. Законът допуска да се измени или отмени определението, когато съдът е допуснал грешка. Трябва да му се даде възможност да си го поправи този порок. Допуснал е грешка, може сам да си измени определението. Правна или фактическа грешка при неговото постановяване. Може ли страните да помолят съда да си отмени определението? Няма пречка да поискат да си упражни това свое правомощие.  

` `Оттук-насетне обаче и тези определения не са напълно еднородни. Една част от тях са преграждащи развитието на делото. Определенията, с които се слага край на делото - неоттегляеми (чл. 253 ГПК), подлежат на обжалване - чл. 274, ал. 1, т. 1 ГПК. Определения по движение на делото, които не му слагат край, чл. 253 - оттегляеми. Част от тях са преграждащи, без да слагат край на делото. Тоест временно осуетяват продължаване на делото - спиране на делото, отказ на съда да възобнови спряно дело. Подлежат на обжалване с частна жалба - чл. 274, ал. 1, т. 1 ГПК. Непреграждащите, които въобще не създават никакви пречки за развитието на делото, те по правило не подлежат на самостоятелно обжалване с частна жалба. Как ще се борим с техните пороци? Обжалваме решението, като изтъкваме допуснатите процесуални нарушения на съда (пороците на тези непреграждащи определения). Неправилно е решението, защото съдът е допуснал процесуално нарушение, като не ми допусна свидетели. Това е правилото, от което има изключение. Някои от тях подлежат на самостоятелно обжалване с частна жалба, но по чл. 274, ал. 1, т. 2 ГПК в изрично определени от закона случаи. За да приемем едно непреграждащо определение, че подлежи на самостоятелно обжалване с частна жалба, търсим изрична разпоредба на ГПК. При преграждащите не ни трябва специална разпоредба - имаме общо правило за обжалваемост. Например чл. 121 ГПК, когато определението не е преграждащо - откаже да прекрати пред себе си и да препрати делото на другия съд (това би било прекратително определение). Също така определението за отказ от възстановяване на срок - чл. 66, ал. 2. Има и други, с които не сме се занимавали. Определението, с което съдът отказва да допусне страна по делото, то е непреграждащо. Ще говорим за тези неща като му дойде времето.  

Третият вид съдебни актове на съда в исковото производство са разпорежданията. С тях съдът се произнася по процедурни въпроси. Те много приличат на определенията и са на същия режим като определенията. Ако прекратява делото, подлежи на самостоятелно обжалване, не може да бъде оттегляно, изменяно. Специфичното е, че разпореждането е едноличен акт - на един съдия. Дори, когато е състав - рапзореждането пак е еднолично на някой от съдиите. Първа инстанция няма разлика, защото действа един съдия. Тъй като еднолично се произнася един съдия само, това е допустимо само в изрично предвидените в закона случаи. Определение е акт на целия съдебен състав, а разпореждане - само на един. Разпореждане може да бъде постановено само когато законът предвижда, че въпросът може да бъде решен еднолично от един съдия. Защото ако нямаме такова разпореждане на закона и един съдия се произнесе по този въпрос, тогава актът му ще бъде нищожен. Така че това им е особеното на разпорежданията. Иначе са на същия режим. Разпореждането, с което се връща исковата молба, е прекратително. Защото съдът казва “отказвам да го разглеждам това дело”. Разбира се подлежи на обжалване с частна жалба. За по-сигурно законодателят изрично го е казал, би могъл и да не ни го каже.  
## **Обжалване на определенията и разпорежданията.**
Определенията и разпорежданията са актове по процесуални въпроси. Тези актове на съда също могат да са порочни, като законът регламентира специфично производство за тяхното обжалване, уредено в чл. 274 - чл. 279 ГПК. Това производство е различно от въззивното и касационного обжалване на решенията. Правилата за обжалване на определенията намират съответно приложение и по отношение на обжалването на разпорежданията - чл. 279 ГПК.

Обжалването на определенията е средство за инстанционен контрол на невлезли в сила порочни определения, които съдът постановява в хода на исковия процес, като то цели отстраняване на пороците на процесуалния акт на съда. Обжалването е процесуално средства, с което страните защитават своите процесуални права при незаконосъобразни откази на съда да разгледа делото (определения, с които делото се прекратява незаконосъобразно) или срещу незаконосъобразни действия на съда при разглеждане на делото (напр. определението, с което съдът приема за разглеждане спор, който не му е подведомствен).  

Законът предвижда самостоятелното обжалване на процесуалните актове на съда по правило тогава, когато техните пороци не биха се отразили на решението, поради което не биха могли да бъдат отстранени чрез обжалване на решението.  

Основната група определения, подлежащи на самостоятелно обжалване с частна жалба, включва тези, които преграждат развитието на делото. Тук процесуалният акт окончателно (определение, с което делото се прекратява) или за продължителен период от време (определение, с което делото се спира) осуетява възможността за постановяване на решението, поради което контролът за тяхната законосъобразност не може да стане чрез обжалване на решението (такова изобщо няма да се постанови по делото при неговото прекратяване). Втората група определения, които подлежат на самостоятелно обжалване, но само в изрично предвидените от закона случаи - чл. 274, ал. 1, т. 2 ГПК, се характеризират с това, че не препятстват постановяването на решение (не са преграждащи, а по движение на делото), но: 

Или засягат основни въпроси на допустимостта на процеса, поради което законът изрично предвижда тяхната обжалваемост и разглеждането им преди да се е стигнало до постановяването на съдебно решение по делото – напр. въпросът за подведомствеността на спора на сезирания съд, в случаите при които съдът неправилно е приел, че делото му е подведомствено и е отхвърлил възражение на ответника за неподведомственост (а то е административно или е налице валидно сключено арбитражно споразумение и своевременно е направено възражение и пр.) – чл. 15, ал. 2 ГПК;  

Или не могат да се контролират чрез обжалване на решението, защото нямат отношение към неговата законосъобразност, а с тях съдът се произнася по въпроси, които се разглеждат в рамките на исковото производство, но не са пряко свързани с неговия предмет – с материалноправния спор (напр. по искане за освобождаване от заплащането на държавни такси и разноски и др.).  
### ` `Подлежащи на обжалване определения, когато са постановени за първи път (първични) от съда – чл. 274, ал. 1 и ал. 2 ГПК. 
` `Всяка инстанция – първа, въззивна и касационна, може да постанови определение по определен процесуален въпрос, който за първи път е възникнал пред нея. В първоинстанционното производство се постановяват само такива определения. При въззивното или касационното разглеждане на делото също е възможно даден процесуален въпрос да възникне за първи път, като по този въпрос въззивният, респ. касационният съд ще постанови определение за първи път. Тези определения условно може да се означат като първични. Разграничаването е необходимо, защото въззивните и касационните съдилища постановяват определения и когато пред тях е образувано частно производство – производство по подадена частна жалба срещу определение на по-нисък по степен съд. В този случай определението на въззивния/касационния съд е определение по частната жалба, което не е първото определение по съответния процесуален въпрос в рамките на делото. Обжалването на двете различни групи определения на въззивна/касационна инстанция е подчинено на различен режим. Обжалването на първичните определения на различните инстанции е регламентирано в чл. 274, ал. 1 и ал. 2 ГПК. В този случай обжалването е първо по ред, поради което дори определението да се обжалва пред ВКС, това обжалване не е касационно, защото ВКС е съдът, пред който определението се обжалва за първи път.  Обжалването на определенията на въззивната инстанция, които са постановени по частни жалби срещу определения на първоинстанционния съд е уредено в чл. 274, ал. 3 и ал. 4 ГПК – тук режимът е различен и се определя в теорията и практиката като касационно обжалване на определенията. Предмет на разглеждане в тази точка е обжалването на първичните определения, които се постановяват от различните инстанции, което е регламентирано в чл. 274, ал. 1 ал. 2 ГПК.  
### Обжалване на определенията на първа инстанция.  
В групата на преграждащите определения, които подлежат на самостоятелно обжалване по силата на чл. 274, ал. 1, т. 1 ГПК (без да е необходима друга разпоредба, която изрично да предвижда тяхната обжалваемост) влизат определенията, с които делото се спира (независимо от основанието за спиране), с които се отказва възобновяване на спряно дело или с които то се прекратява. По отношение на определенията, с които делото се прекратява, следва да се посочи, че също няма значение основанието за прекратяване, затова тук влизат определенията за прекратяване.

Поради недопустимост на процеса с оглед липса на положителна процесуална предпоставка или наличие на процесуална пречка за възникването, съществуването или надлежното упражняване правото на иск – напр. поради неподведомственост на спора; поради липсата на процесуална правоспособност или процесуална легитимация на страната; поради наличието на СПН по спора; при прекратяване на делото пред сезирания съд поради неподсъдност и препращането му на друг съд (чл. 121 ГПК) – не е преграждащо обаче определението по чл.122 ГПК по спор за подсъдност - т.9, б. „в”, на ТР № 1/2013 г. на ОСГТК на ВКС); при връщане на исковата молба с разпореждане поради неотстраняване на пороците в дадения от съда срок (включително, когато се връща насрещна искова молба - т. 7, б. „в” на ТР № 1/2013 г. на ОСГТК на ВКС. ВКС обаче приема, че не са преграждащи определенията, с които се отказва приемането на насрещен или инцидентен установителен иск за съвместно разглеждане с първоначалния, а същият се отделя и разглежда в самостоятелно производство - т.7, б. „а” на ТР № 1/2013 г. – това разбиране търпи критика, защото съгласно чл. 210, ал. 2 ГПК страните имат право на съвместно разглеждане на искове, между чиито предмети е налице връзка); преграждащо е определението, с което съдът не допуска главно встъпване - т 9, б. „б” на ТР № 1/2013 г. на ТР № 1/2013 г. 

Съгласно т. 7, б. „б” на ТР № 1/2013 г. преграждащо и обжалваемо по чл. 274, ал. 1, т. 1 на ГПК е определението, с което се отхвърля искането за увеличение на размера на иска, когато искът не е предявен като частичен, защото в този случай СПН на решението ще обхване и размера на спорното право, което би довело до недопустимост на образуването на следващо производство за останалия размер на вземането. 

При прекратяване на делото поради десезиране на съда - при оттегляне, отказ от иска или постигане на съдебна спогодба (чл. 232, 233 и 234 ГПК). Тези определения са преграждащи и обжалваеми, защото може да са порочни, независимо че при тях прекратяването на делото е по искане на ищеца или и на двете страни (напр. искът е оттеглен от представител без изрично пълномощно или без съгласие на ответника, въпреки че е било необходимо и пр.); 

Преграждащи са  и разпорежданията, с които първоинстанционният съд при администриране на въззивната жалба я връща като недопустима или поради неотстраняване на порока в дадения срок - чл. 262 ГПК – това разпореждане прегражда възможността за образуване и развитие на въззивното производство; 

Преграждащи са и разпорежданията на първата инстанция за връщане на частната жалба срещу нейни определения - вж. чл. 275, ал. 2, във вр. с чл. 262 ГПК – това разпореждане прегражда възможността за образуване на частно производство по обжалване на определението пред въззивния съд. 

В групата на определенията, които не са преграждащи, за които законът изрично предвижда обжалване – чл. 274, ал. 1, т. 2 ГПК влизат редица определения, за които е налице изрична разпоредба. Такива са напр. определенията: 

с които съдът отхвърля отвод за неподведомственост или неподсъдност на спора (чл. 15, ал. 2 ГПК и чл. 121 ГПК);  

съдът отказва да възстанови срок - чл. 66, ал. 3 ГПК;  

съдът увеличава се цената на иска - чл. 70, ал. 2 ГПК; 

съдът отказва правна помощ - чл. 95, ал. 5 ГПК; 

съдът отказва обезпечаване на доказателства - чл. 208, ал. 3 ГПК; 

отказва да допусне подпомагаща страна - чл. 220 ГПК – трайно ВКС приема, че това определение не е преграждащо – вж. т. 9, б. „а” на ТР № 1/2013 г., което становище трудно може да се сподели, като се има предвид, че тук се отказва защита на третото лице в образуваното производство. 

Определенията на първоинстанционните съдилища (районни и окръжни) по чл. 274, ал. 1 ГПК подлежат на обжалване пред съответния въззивен съд. Обжалване на определенията на въззивния съд по чл. 274, ал. 1 и ал. 2 ГПК (на първичните определения на въззивния съд).  

Съгласно чл. 274, ал. 2 ГПК обжалваеми са определенията по чл. 274, ал. 1 ГПК, когато са постановени за първи път от въззивния съд при въззивнито разглеждане на делото.  

В тези случаи същите групи определения като тези на първоинстанционния съд подлежат на самостоятелно обжалване с частна жалба – тези по чл. 274, ал. 1, т. 1 и т. 2 ГПК, а именно: 

Преграждащи определения, които са постановени за първи път от въззивния съд – напр. определение за спиране на делото (защото във въззивна инстанция е починала страна и съдът е спрял делото на осн. чл. 229, ал. 1, т. 2 ГПК за издирване и конституиране на нейните наследници); определение за прекратяване на делото – напр. във въззивна инстанция ищецът е направил отказ от иск, което налага въззивният съд да прекрати делото (хипотезата, при която отказът е направен в първа инстанция е различна) и пр.; тук следва да се добавят и специфични преграждащи определения/разпореждания, които може да постанови въззивния съд (но не и първоинстанционният) – прекратяване на въззивното производство поради оттегляне/отказ на въззивната жалба; разпореждане за връщане на касационната жалба срещу въззивното решение - чл. 286, ал. 2 ГПК; 

Определения по чл. 274, ал. 1, т. 2 ГПК – и въззивният съд би могъл (макар и по-рядко от първоинстанционния) да постанови определения от тази категория – напр. определение, с което отказва да възстанови срок или отказва правна помощ и пр. 

Съгласно чл. 274, ал. 2 ГПК тези определения на въззивния съд (първичните определения) се обжалват пред следващия по степен съд. Това означава, че когато определенията са постановени от окръжния съд като въззивна инстанция, компетентен по жалбата е съответният апелативен съд. Когато определението е постановено от апелативен съд като въззивна инстанция, компетентен по жалбата е ВКС. Това законодателно разрешение не може да се сподели като удачно, защото изоставя функционалната подсъдност при обжалване на определенията на ОС като въззивна инстанция и предвижда, че те се обжалват пред АС, въпреки че решенията на този съд (на ОС като въззивна инстанция) биха подлежали на обжалване пред ВКС. С оглед на това възникна и противоречива практика, дали определението на АС, постановено по жалбата, на свой ред подлежи на обжалване пред ВКС, като по този въпрос има образувано тълкувателно дело, но все още няма решение.  
### ` `Обжалване на определенията на ВКС по чл. 274, ал. 1 и ал. 2 ГПК (на първичните определения на ВКС) 
На обжалване по посочения ред подлежат тези определения на ВКС, с които той за първи път се произнася по процесуален въпрос с определение, попадащо в обхвата на чл. 274, ал. 1 ГПК. Тези негови определения се обжалват пред друг състав на ВКС – чл. 274, ал. 2 ГПК. Касационно обжалване на въззивни определения, постановени по частна жалба – чл. 274, ал. 3 и ал. 4 ГПК. Обжалването по реда на чл. 274, ал. 3 и ал. 4 ГПК се означава като касационно обжалване на определенията, въпреки че законът не използва този термин. Става въпрос за обжалване на определения по частни жалби пред ВКС, като важат изискванията на чл. 280 ГПК, които важат и по отношение на касационното обжалване на решенията. Съгласно чл. 274, ал. 4 ГПК и тук се прилагат критериите на чл. 280, ал. 3 ГПК – подлежат на обжалване само определенията по такива производства, по които въззивните решения биха подлежали на касация. Съгласно чл. 274, ал. 3 ГПК и тук се прилагат критериите за селектиране на частните касационни жалби – чл 280, ал. 1 и ал. 2 ГПК.  

Две категории въззивни определения по частни жалби подлежат на касационно обжалване:  

По чл. 274, ал. 3, т. 1 - определения на въззивния съд, с които той потвърждава преграждащо определение на първа инстанция. Това е второто определение по този процесуален въпрос (за допустимостта на исковото производство) и има преграждащ характер – напр. отхвърлена е частна жалба срещу определение на първоинстанционния съд, с което делото е прекратено като неподведомствено на съда. Следователно, въззивният съд е потвърдил преграждането, поради което и неговото определени е преграждащо и подлежи на обжалване пред ВКС като трета инстанция.  

По чл. 274, ал. 3, т. 2 – разяснения относно определенията, постановявани в рамките на исковото производство, които подлежат на обжалване по т. 2 (както и изобщо на обхвата на разпоредбата)  яха дадени с ТР № 5/2018 г. по т.д. № 5/2015 г., ОСГТК на ВКС. ВКС прие, че тук попадат случаи, при които съдът, в рамките на исковото производство (или извън него), се произнася по молба за защита и съдействие на лично или имуществено  право в самостоятелно производство с обособен предмет, (различен от предмета на исковото производство), като произнасянето няма временен характер - напр. въззивно определение, с което е потвърдено определение на първоинстанционен съд за теглене на жребий и прекратяване на делбеното производство (чл. 352 ГПК); въззивно определение, с което е потвърден отказ на първоинстанционен съд за връщане на надвзета държавна такса; въззивно определение, постановено по частна жалба срещу определение на първоинстанционен съд за изменение или допълване на решението в частта за разноските; въззивно определение, постановено в производство по жалба срещу отказ за възстановяване на срок на основание чл. 64 ГПК; въззивно определение, постановено в производството по освобождаване от такси и разноски на основание чл. 83, ал. 2 ГПК. 
### ` 	`Производство по обжалване на определенията.  
Определенията се обжалват с частна жалба. Срокът е едноседмичен по чл. 275, ал. 1 ГПК и тече от съобщаване на определението. Когато определението е протоколно, т.е. постановено в открито съдебно заседание, срокът за страната, която е присъствала в заседанието, тече от заседанието. Частната жалба се подава чрез съда, постановил определението. Този съд има същите правомощия за проверка на редовността и допустимостта на частната жалба, както при въззивното и касационно обжалване. При наличието на отстраним порок – изпраща съобщение за неговото отстраняване, като при неотстраняване или неотстраним порок, с разпореждане връща частната жалба. Това разпореждане прегражда развитието на частното производство, поради което е обжалваемо.   

Ако частната жалба е редовна – изпраща се препис на насрещната страна, която има едноседмичен срок за подаване на отговор. Обжалването пречи на влизане в сила на определението, но не спира нито неговото изпълнение, нито производството. Спиране може да се постанови по преценка на съда. След изпращане в съответната по-горна инстанция се поражда и деволутивен ефект. 

По правило съдът по жалбата я разглежда в закрито заседание, като може по неговата преценка да насрочи и открито заседание с призоваване на страните. При констатирана неправилност на определението, по-горната инстанция след отмяната му винаги решава процесуалния въпрос сама. С ТР № 6/2017 г., ОСГТК на ВКС се прие, че тук ограниченията по чл. 269 ГПК не важат, което означава, че съдът проверява изцяло законосъобразността на определението, а не е ограничен само до изтъкнатите в ЧЖ процесуални нарушения
## **Решение.**
Чл. 235, ал. 1 законодателят разпорежда, че решението се постановява от този съдебен състав, участвал в заседанието, в което е завършило разглеждането на делото. Знаете, че по граждански дела в граждански процес няма изискване за несменяемост на състава. Това, което изисква закона, виждате, че трябва да е определеният състав, пред който е завършило разглеждането на делото. Предполага се, че са събрани доказателствата, устните прения, така че това е съставът, който е успял да придобие лично впечатление и съставът, пред който страните са изложили доводите си. Поради това и законодателят изисква именно този състав да постанови решението. Практиката казва, че неспазване на това води до нищожност на решението. Аз лично не го споделям това разбиране. Това е изискване за правилност на решението - че съдът ще формира верни фактически изводи, но напоследък така се е ориентирала съдебната практика, трайна изглежда да е.  

` `Какъв е съставът на решаващия орган по действащия ГПК. Действащият ГПК предвижда или делото да се гледа от един съдия (или еднолично). Без значение в кой съд е първата инстанция. При всички други хипотези имаме тричленен съдебен състав. Това е възможният решаващ орган. Самото решение отразява формираната по вътрешното убеждение на съдията (когато е едноличен) или на мнозинството от съдиите воля. И така, решението, когато имаме съдебен състав, то отразява мнозинството от участвалите в неговото постановяване съдии. За да се формира тази воля, която представлява самото решение, първата стъпка към постановяването на съдебното решение, начинът на тази воля е чл. 21. Решението се гласува на тайно заседание. Само решаващият орган присъства. Смисълът мисля е ясен. Да не се повлиява от чужди становища.  
## ` `**Постановяване и стабилитет на съдебното решение.**
Как се провежда това тайно съвещание? На първо място там всички съдии трябва да изразят своето становище, своята воля. Никой не може да се въздържи от гласуване. Вътрешнопротиворечиво явление не може да се получи.  

` `Как става самото гласуване? По старшинство, но първо гласува най-младия. За да не се повлияе от авторитета на най-старшият. Последен гласува председателят. Решението се приема, чл. 21, ал. 5, по мнозинство на съдиите. Когато някой от съдиите не е съгласен с тази воля на мнозинството, той може да изложи своето виждане в особено мнение, което се прилага към самото решение.  

` `Какво се обсъжда на това заседание, на което се формира волята на съда, постановява се решението? В учебника имате един много удобен алгоритъм за постановяване на съдебното решение. Вижте го. Най-икономичният начин за постановяване на законосъобразно съдебно решение. Накратко. Първо, съдът трябва да си даде отговор на въпроса за това какъв е предметът на делото. Защото решението трябва да бъде постановено по предмета на делото. Може да има промени в предмета на делото, може да има изменение на иска, може да има допълнителни искове. На следващо място, трябва да обсъди въпроса дали страните разполагат с право на иск по този предмет. Тоест, допустимостта на процеса отново я проверява, но на този етап. Може да са настъпили промени, може да са допуснати грешки. На следващо място отново проверява с оглед на този предмет правната квалификация. Ако има допуснати грешки в нея, какво да прави съдията? Той я е казал още в устния доклад. Подходящо ли е тук да я промени? Идеята на закона, когато задължава съдията в първото по делото съдебно заседание за правна квалификация. Да не ги изненадва той изведнъж в решението с някаква правна квалификация. Ами какво да направи, не му е правилна, объркал е. Може да си отмени определението, с което слага край на разглеждането на делото и да го възобнови. Чл. 253.  

` `След като уточни приложимият материалноправен закон, съдът би могъл да прецени основателността на иска без дори да се преценяват фактите по делото. Възможно е да се стигне до извод, че предявеният иск е неоснователен. Би могло наведените факти на ищеца да не водят до основателност на иска. Видно е от изложената искова молба, че дори да бъдат доказани фактите, това не би могло да доведе до основателност на иска. Това са редки хипотези, но все пак има такива.  

` `Съдът на следващо място проверява дали всички действия по разглеждане на делото са процесуално законосъобразно извършени. Били ли са редовно призовани страните, има ли някакви допуснати нарушения във връзка с допустимостта на доказателствените средства и т.н. И ако констатира процесуално нарушение, какво трябва да направи? Отменя определението, с което е приключил разглеждането на делото, връща го в открито съдебно заседание и отстранява процесуалното нарушение по съответния начин.  

` `Ако констатира, че всичко е процесуално законосъобразно, пристъпва към преценка на фактите. Много важно. Вече установява фактите по делото. Преценява събраните по делото доказателствени средства. Тази преценка, правилото е, че се извършва по вътрешното убеждение на съдията. Правилото е, че доказателствените средства нямат обвързваща съда доказателствена сила. Съдията преценява тяхната достоверност. И така, преценява ги по вътрешно убеждение. Трябва да прецени всички допустими доказателствени средства, събрани по делото. И относими, разбира се. Съдържа информация за някакъв друг период, който не ни интересува по делото.   На следващо място трябва да прецени и всяко отделно доказателствено средство. Говорили сме тука, че при отделните доказателствени средства, тяхната достоверност зависи от различни обстоятелства. Законът задължава съдът да вземе предвид тази негова заинтересуваност. Ето, критерий заинтересуваност. Бил ли е в състояние да възприеме съответното нещо. Достоверността на самото доказателствено средство зависи от различни фактори. Изключително важна е квалификацията на вещото лице например.  

` `На следващо място, по изключение имаме обвързваща доказателствена сила за съда. Формалната и материалната доказателствена сила. Освен ако не е оборена по съответния ред.  

` `И така въз основа на преценката на доказателствените средства, съдът прави фактически изводи. Приема на базата на преценка кои факти са настъпили и кои не са. Става въпрос както за факти, настъпили до подаването на иска, така и за последващи факти след подаването на исковата молба, ако са заявени от страните по процеса. Много важно да го имате предвид това нещо за новонастъпилите факти. Говорили сме кога могат да са заявени в процеса новонастъпилите факти. До кой пределен момент? До приключване на съдебното дирене. Чл. 147 - това е моментът до който страните могат и са длъжни. Чл. 235, ал. 3 ГПК - това изрично го предвижда законът. Преценката на доказателствата представлява много голям елемент от постановяването на съдебното решение. След като съдът установи фактите, направи своите фактически изводи, той подвежда фактите под материалноправната норма и прави извода си. Решението е един извод, който съдът прави въз основа на тези две предпоставки. Голямата - материалноправната норма, малката - постановените по делото факти. Решението е един извод въз основа на тези две предпоставки. Това е т.н. съдийски силогизъм.  

` `Това дотук е първият елемент на постановяването на съдебното решение - формирането на волята на съда. На следващо място, след като волята е формирана, тази воля трябва да се обективира в един документ. Съдебното решение се постановява в писмена форма (за валидност). Чл. 236 ГПК съдържа уредба на съдържанието на съдебното решение. Индивидуализира го като посочва дата, място. В тесен смисъл на думата - чл. 236, ал. 1, т. 5. Когато говорим за решението - това е тесният му смисъл - само диспозитивът. Съгласно чл. 236, ал. 2 - към решението съдът излага мотиви. Следователно щом мотивите не са стриктно решение. Мотивите го обосновават, но те не са елемент от самото решение. Може ли да имам постановено решение, ако нямам мотиви? Има решение. Дали е порочно или не, не ви питам. Въпросът е има ли го изобщо. Има, разбира се. Ако няма мотиви, това решение би било неправилно, но не невалидно.  

` `Какво ново в тази материя с оглед на измененията от 2017г. на ГПК? Т. 7 - банковата сметка. Да може ответникът доброволно да изпълни. Какво друго да обърне внимание? Т. 6 - в решението съдът се произнася и по разноските. Това все пак е отделен въпрос. Трябва да се посочи и подлежи ли решението на обжалване, как и по какъв срок. Това че пише, че не подлежи няма да ви лиши от право на жалба. И обратното, ако не подлежи на обжалване, но не го пише, това няма да породи правото ви на жалба.  

` `Решението трябва да бъде подписано. И от съдията, който е на особено мнение (тоест, не е съгласен). Длъжен е да подпише решението. Вече ако не е подписано решението, валидно ли е то? Чл. 236, ал. 3 съдържа уредба по този въпрос. Подписва се от председателя, който излага причината, поради която този съдия не може да го подпише. Допреди няколко години тук се разбираше за фактическа невъзможност (след вече гласувано решение на тайно заседание). Например си е счупил ръката. Мога да дам и по-неприятни примери. С ТР 1/2011, постановено 2012г. ВКС поразшири това правило на чл. 236, ал. 3. Например, когато тази невъзможност е правна. Ами, да кажем, съдията е пенсиониран или е преместен в друг съд или на друга длъжност, тоест вече не е съдия. И в този случай ВКС прие, че такова решение не е нищожно. Прие, че релевантно е това дали този съдия към датата на рповеждане на тайното съвещание е участвал и дали към този момент е притежавал съдийска компетентност (най-общо казано). Тук проблемът е, че трудно се определя кога обективно е постановено решението. В един момент се гласува, след това съдиятадокладчик подготвя писмения акт. Освен това ВКС прие, че другите съдии, подписали решението, удостоверяват, че другият е участвал в гласуването. Би било нищожно, ако не е подписано и съдията е загубил тези качества още към момента на гласуването. Безспорно е, че когато неподписването на решението се дължи на т.н. канцеларски пропуск, то ще е валидно дори и след обжалването (подпише го след това съдията).  

` `Последният елемент от фактическия състав на постановяване на съдебното решение е обявяването му. Обявяването по принцип се свързва с това решението да стане публично достояние. Това е общата идея на обявяването. Действащият ГПК предвиди, че решенията се обявяват чрез вписването им в нарочен регистър на съдебните решения. Действащият ГПК създаде такъв регистър. Какво значи да бъде вписано? Да бъде приложено решението в този регистър. И на датата, на която вече решението е вписано в този регистър, то се счита за обявено. В съда се води една срочна книга, в която се отбелязва къде точно е вписано това решение, за да може да се открие това съдебно решение. Не е уредена в ГПК. Там се посочва какво е съдържанието на съдебното решение. 

` `Когато кажем постановено съдебно решение, имаме предвид обявеното съдебно решение (по начина, предвиден в ГПК).  

` `Самото съдебно решение е властнически акт на държавен правораздавателен орган, който акт съдържа задължително за страните установяване на съществуването или пък несъществуването на спорното материално правоотношение и който акт предписва на страните определено от това установяване следпроцесуално поведение.  

` `Самото съдебно решение като властнически акт от една страна има декларативна същност по отношение на материалното право. С други друми по отношение на спорното материално право съдебното решение установява, констатира материалното право. То не го променя. Целта на съдебното решение е да установи какво е правното положение между страните. За това в това отношение то има декларативна същност. Това е така впрочем и при конститутивните съдебни решения, защото там първата задача на съда е да установи дали е налице това потестативно право. Имаме установяване и там. По отношение на страните обаче съдебното решение има императивна същност. То е една заповед спрямо тях. То им предписва определено поведение, което е съобразено с установеното от съда правно положение. И именно от тази същност на съдебното решение, това че то е една заповед за страните, се пораждат и неговите правни последици.  
### Стабилитет на съдебното решение. 
Изразява неговата устойчивост. Ще видите, че е свързано с проблема кога се пораждат последиците на съдбното решение, доколко те самите са устойчиви. В тази връзка различаваме три степени на стабилизация на съдебното решение.  

` `Първата извеждаме от чл. 246 ГПК и е свързана с момента, в който съдебното решение става неоттегляемо от постановилия го съд. Първата степен на стабилизация е свързана с невъзможността на съда, който го е постановил, след този момент да го изменя или отменя. Настъпва с обявяване на съдебното решение. От този момент актът се отделя от своя издател и последният не може да въздейства върху него. Не може да променя волята глобално. Преди това може. Нищо не му пречи да се върне и да го промени.  

` `Втора степен на стабилизация, много важна степен на стабилизация - влизане в сила на съдебното решение. Основните моменти по този въпрос са в чл. 296 ГПК. Този момент, в който по правило се пораждат правните последици на съдебното решение (има изключения, ще видите). Чл. 296, т. 1 - влизане в сила на необжалваемите решения. Те влизат в сила с обявяването си. Например неприсъственото решение, решения на въззивен съд (някои не подлежат на касационно обжалване, защото влизат в обхвата на чл. 280, ал. 3) и решенията на ВКС (естествено, няма къде да ги обжалваме). Т. 2 - тя се занимава с влизане в сила на обжалваеми съдебни решения, както първоинстанционни, така и въззивни. Има две хипотези на влизане в сила. Първата е с безрезултатното изтичане на срока за обжалване. Когато не е подадена съответната жалба. Ще видите, че срокът за обжалване тече, когато и двете страни имат такова право, поотделно за тях. Срокът тече от връчване на препис от решението. Това е правилото. Помните чл. 7, ал. 2 ГПК. Обжалваемите актове се връчват на страните. Трябва да изтече срокът за обжалване и на двете страни. Ще имат срок и двете страни, когато искът е частично уважен.  

` `Втората хипотеза на влизане в сила на обжалваемо решение. Тя е, когато е била подадена съответната жалба, но е оттеглена впоследствие. Кога влиза в сила? От дена на влизане в сила на определението, с което се прекратява делото. Има се предвид делото пред въззивната инстанция. Десезирам въззивния съд, когато си оттегля жалбата. Това определение прегражда въззивното производство и подлежи на обжалване с частна жалба. Затова трябва да е влязло в сила. Същото е и при оттегляне на касационна жалба. Има разлика между оттегляне на жалба и оттегляне на иск. Оттегляне на жалбата е десезиране на съответния съд, пред който съм подала жалбата. Когато оттеглям иск (може и във въззивно, според мен може и в касация - как става е отделен въпрос), десезирам съда. Делото пак ще се прекрати с определение, но изобщо цялото дело ще се прекрати, не само въззивното производство. Ще влиза ли в сила тук нещо? Не, защото когато се оттегли иска в по-горна инстанция, съдът въобще прекратява делото и обезсилва всички влезли в сила процесуални действия, включително и постановени съдебни решения.  

` `Т. 3 - урежда две хипотези на влизане в сила на обжалваеми въззивни решения. Какви са тези възможни хипотези? На първо място, когато касационната жалба не е допусната за разглеждане. Законът тук има предвид, че не е била допусната за разглеждане с определение по чл. 288. Това е едно особено специфично определение на ВКС, с което той проверява дали са налице едни специфични условия за допускане на касационната жалба до разглеждане, а именно - условията по чл. 280, ал. 1 и ал. 2 ГПК. И когато с такова определение вече се констатира, че тези допълнителни условия не са налице, с определение той ще откаже да допусне касационното обжалване. Това определение ще видим дали някакви промени ще бъдат предизвикани с изменението на чл. 280 ГПК (новата ал. 2), приема се безспорно в теорията и практиката, че е необжалваемо. С други думи обжалваното въззивно решение ще влезе в сила едновременно с постановяването на това определение. И втората хипотеза на чл. 296, т. 3, е когато касационната жалба не е била уважена. ВКС ще се произнесе с решение, с което очевидно се отхвърля като неоснователна касационната жалба. В този случай то влиза в сила, едноврменно с влизане в сила на решението на ВКС, което пък от своя страна влиза в сила с обявяването му, защото е необжалваемо.  

` `Трета степен на стабилизация на съдебното решение, тя вече настъпва, когато решението стане неотменимо по реда на извънредните способи за отмяна на влязло в сила съдебно решение. Действащият ГПК урежда едно общо средство за атакуване на влезли в сила порочни съдебни решения и това е извънредното производство на влезли в сила решения по чл. 303 и сл. на ГПК. Ще видите, че там има уредени срокове, в които може да се иска такава отмяна, след това вече решението окончателно се стабилизира и то не може да бъде изменяно изобщо.  

` `Не се стабилизира никога окончателно едно нищожно съдебно решение. Ще видите, когато говорим за този вид порочни решения. Законодателят изрично регламентира безсрочна възможност да се атакува по исков път (специален иск за установяване на нищожност на съдебното решение) или пък с възражение да се брани страната, ще го говорим това по-подробно. Нищожните решения никога не могат да станат окончателно стабилни.  


