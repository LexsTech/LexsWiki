# **Делба. Доброволна делба. Съдебна делба. Делба, извършена приживе.**
## **Делба.**
От израза делба на наследство остава впечатлението, че може да се подели всичко, а това е грешно – само вещните права (вземания, задължения и т.н. не се делят). Делбата е основен способ за прекратяване на съсобствеността и всеки става притежател върху отделен обект. Настъпва правна промяна – притежаваните идеални части от наследството стават реални.

Делба на наследственото имущество може да се иска от всеки сънаследник, макар и да има противно разпореждане от наследодателя или противна уговорка между сънаследниците (чл. 69, ал. 1 ЗН и чл. 34 ЗС). Право на делба притежават само наследниците, които са приели наследството (чл. 48 и 49 ЗН). Делбата е недопустима, само когато законът разпорежда друго или ако това е несъвместимо с естеството и предназначението на вещта. Например общите части на сградите.

Правото на делба съществува, докато има съсобственост. То е непогасимо по давност и винаги може да бъде упражнено било доброволно, било с иск за съдебна делба. Има едно изискване в чл. 75, ал. 2 – в делбата да участват всички наследници (и по закон и по завещание), ако не тя е нищожна и не поражда действие.

Когато наследник е продал наследствените си права - своя дял, на трето лице, при предявяване на иска за делба, като страна трябва да участва купувачът, а не продавачът на тези права. Но ако делото за делба е било образувано преди продажбата на наследствения дял, то ще продължи между наследниците. Купувачът на наследството може да встъпи в делото само при съгласие на всички съделители.

Заветниците, на които са завещани конкретно определени имоти, не могат да искат делба или да участват като съделители, тъй като нямат право на дял в наследствената общност. Те могат да искат само предаването на дадените им в завет отделни имоти от имуществото на наследодателя.

Не е необходимо обаче да се поделят всички вещи от наследството. Може да се иска делба само на една. Т.е. делбата може да е пълна или частична. Ако при извършването й бъде пропуснато или бъде оставено неподелено някое наследствено имущество, то се поделя допълнително (чл. 75, ал. 1 ЗН). При това делбата е акт, с който се слага край на общността между всички сънаследници или между отделни групи от тях. Ако някои от сънаследниците са съгласни, за тях може да бъде отреден един общ дял, равен на сбора от личните им дялове. Такъв начин на делба има обикновено при наследяване по право на заместване, когато наследниците от едно коляно пожелаят да запазят общността на дела, отреден за тях.

Съгласно чл. 69, ал. 2 наследникът има право да получи дял в натура, но той може да се откаже от това право. Неравенството се изравнява с пари (единият получава тристаен апартамент, другият двустаен с 10 000лв по-евтин). Възможно е да получи и само пари. Ако всички наследници искат да получат дял в натура и се касае до един имот – той се изнася на публична продан.
### Видове
Доброволна (чл. 35 ЗС); 

Съдебна

ВКС приема, че при делбата на наследството, легитимиран съделител за участие в нея е наследникът, който е извършил разпореждане в полза на трето лице, а не приобретателят. Ако в делбата е участвал приобретателят, делбата е нищожна. В закона не се говори нищо за правния ефект на делбата, в която е взело участие лице, което няма права в общността. За разлика от чл. 75 ЗН, в случая не е предвидено, че делбата е нищожна. Когато при съдебна делба е взел участие като съделител неправоимащ, решението за допускане на делбата, както и последващите решения във втората фаза на производството се явяват постановени в нарушение на закона.

Действие на делбата. С извършване на делбата се прекратява имуществената общност между съделителите. От този момент всеки от тях става изключителен собственик на това, което е получил в дял. В това се състои конститутивното действие на делбата.

Съгласно чл. 76 „Актовете на разпореждане на сънаследник с отделни наследствени предмети са недействителни, ако тия предмети не се падат в негов дял при делбата“ – ако при настъпилата промяна вследствие на делбата отлагателното условие се сбъдне, т.е. ако вещта, с която наследникът се е разпоредил се падне в негов дял, чл. 76 ЗН дава възможност извършената по време на общността сделка да прояви действие.

Чл. 76 ЗН не оказва никакво влияние на актовете на разпореждане, които наследникът е извършил преди делбата с идеалната част от цялото наследство или със своите наследствени права, взети като съвкупност. Тези сделки могат да имат значение само за конституиране на страните по делбеното производство.

Разпоредбата на чл. 76 ЗН цели да охрани интересите на наследниците, всяко прехвърляне на идеална част, съответстваща на правото на наследника, на трето лице, води до усложнения при ликвидацията на наследството. И затова, ако се прехвърли тази част на лице, което не е наследник, тази сделка е относително недействителна. Тя поражда правно действие, ако имотът се падне в дял на наследника-отчуждител. Ако обаче имотът не се падне в негов дял, правните последици се заличават с обратна сила (773-94-I и ТР-1-2004-ОСГК ВКС).

Съгласно чл. 73 ЗН, всеки сънаследник, съобразно своята наследствена част дължи обезпечение на сънаследника, който по причина, предшестваща делбата, е съдебно отстранен от полученото в дял имущество. Под съдебно отстранение законът разбира както пълно, така и частично отнемане на имот, който е отреден в дял на някой от наследниците. Същото важи и ако въпросният имот е бил обременен с вещни тежести (право на строеж, ползване и др.), които не са били взети предвид при делбата. Ако някой от сънаследниците претърпи съдебно отстранение от известно имущество, поставено в неговия дял, той фактически не получава своята наследствена част и равенството между съделителите се нарушава. Поради това е необходимо той да бъде съответно обезщетен от тях, за да не понесе сам загубата, която е претърпял при съдебното отстранение. Обезщетение за съдебно отстранение не се дължи, когато то е изключено изрично с особена уговорка в акта за делбата или когато съделителят по своя вина го е претърпял.

Законът предвижда учредяване на законна ипотека в полза на съделителя, комуто се дължи допълване на дела върху недвижимите имоти, оставени в дела на онзи съделител, който дължи допълване (чл. 168 ЗЗД). За да възникне законната ипотека на съделителя, е необходимо тя да се впише. Тя се вписва само върху имота, който се е паднал на задължения съделител.
## **Доброволна делба.**
Прилагат се и правилата на ЗС. Доброволната делба е договор, който по правило е многостранен, но ако са само двама наследници – двустранен. Чрез договора се постига съгласието на всички сънаследници. Договорът почти винаги е формален „Доброволната делба на движими вещи на стойност над 50 лв., както и на недвижими имоти трябва да бъде извършена писмено с нотариално заверени подписи“ чл. 35, ал. 1 ЗС. При извършване на нотариалната заверка е необходимо наследниците да представят удостоверения от общината за смъртта на наследодателя и за неговите наследници, както и за характера и пазарната цена на наследствените имоти, предмет на делбата. Делбата се счита извършена в момента, в който подписите на страните бъдат нотариално удостоверени. Договорът касаещ недвижими имоти подлежи на вписване.

Сънаследниците, които извършват доброволна делба, трябва да бъдат дееспособни. Когато в нея участват недееспособни или отсъстващи, за да има сила спрямо тях, тя трябва да бъде предварително одобрена от районния съдия (чл. 35, ал. 2 ЗС). В този случай правните действия, засягащи недееспособните и отсъстващите, се извършват по реда на чл. 3-5 и чл. 8 ЗЛС. Одобрението на делбата от съда в случая се изисква не за валидността й спрямо всички участващи в нея, а за да има сила тя спрямо недееспособните и отсъстващите. Затова само последните могат да искат унищожението й, а не и дееспособните, които са участвали в нея.

Доброволна делба може да се извърши и чрез съдебна спогодба, когато има образувано дело за делба в съда и сънаследниците чрез взаимни отстъпки разпределят помежду си наследственото имущество. ВКС приема, че сключването на спогодбата е допустимо във всяка фаза на съдебната делба – както преди допускането, така и след това.

Наследниците в договора могат да се отклонят от правото по чл. 69, ал. 2 „Всеки наследник може да иска своя дял в натура, доколкото това е възможно. Неравенството на дяловете се изравнява с пари. Имотите, които не могат да се поделят удобно, се изнасят на публична продан“. Няма пречка някой от наследниците да не получи нищо, стига да е изразил валидно своята воля. Този договор е нещо като замяна, може да е като продажба, дарение и др.

За делбата се прилагат правилата на ЗЗД за недействителност + това по чл. 75, ал. 2 ЗС.

За разлика от нищожната делба, която поначало не произвежда правни последици, унищожаемата делба има правен ефект, но е засегната от известен порок, който дава основание на заинтересования съделител в срока, предвиден в закона, да предотврати нейното действие. Унищожаемата делба може да бъде заздравена чрез потвърждаването й от наследника, който има право да иска унищожението й.

Има и една особеност при грешката. Съгласно чл. 74 ЗН „(1) Делбата не може да бъде оспорвана поради погрешка, освен когато при извършването й някой от сънаследниците е увреден с повече от 1/4 от стойността на дела му. (2) Искът не може да бъде предявен след изтичането на 1 година от извършването на делбата“. Трябва увреждането да е повече от ¼. Освен това ал. 3 на същия член предвижда саниране на грешката, ако преди постановяване на последната с.инстанция делът на увредения наследник бъде допълнен с пари или натура от останалите наследници. Така няма да се стигне до унищожаване на делбата.
## **Съдебна делба.**
### ` 	`Обща характеристика. 
Съдебната делба (СД) замества непостигнатата доброволна делба. Чрез СД по волята на един и независимо от волята на другите участници в имуществената общност тя се прекратява. Затова СД е особено исково конститутивно производство, по реда на което се установява и принудително осъществява потестативното право за делба. 

От особеностите на ПД произтичат най-съществените особености на СД, за разлика от другите потестативни права, които се осъществяват чрез еднократен властнически акт на съда, постановяващ правната промяна, ПД изисква, за да бъде осъществено, нарочно производство, чрез което се определят и оценяват бъдещите обекти на разделната соб-ственост, групират се съобразно с участието на съделителите в имуществената общност и се прикрепват в изключителна собственост на съответни съделители. А когато общият имот е реално неделим, ПД се осъществява, като общият имот се осребрява и неговата стойност се разпределя между участниците в имуществената общност. Поради тази особеност на ПД производството за СД е организирано двуфазно. Първата фаза цели да се провери и установи ПД, като делбата се допусне съобразно с него (производство за допускане на СД). Втората фаза цели да се осъществи съдебно признатото ПД (производство за извършване на СД). Спрямо първата установителна фаза тя се представя като своеобразно изпълнително производство за принудително осъществяване на ПД.

С ПД се ползва всеки участник в имуществената общност (чл. 34 ЗС). То се осъществява не като се обособи и отдели делът на съделителя, поискал делбата, а като се прекрати имуществената общност спрямо всички нейни участници. Ето защо СД осъществява не само ПД на ищеца, но и ПД на ответниците.

ПД се поражда от всяка имуществена общност, щом като тя е дялова, като основанието на съсобствеността е без значение. ПД произтича от конкретната имуществена общност и затова се характеризира и обуславя от нея. Самата имуществена общност в зависимост от нейния вид (наследство, съсобственост, прекратена съпружеска общност) е обусловена от конкретни семейноправни, наследствени, облигационни или вещни отношения, които чрез нея обуславят и ПД. Тези обуславящи отношения (произход, брак, осиновяване, прехвърляне на наследствен дял, завещание и неговото унищожаване или намаляване и т. н.) могат да бъдат възведени чрез инцидентен установителен иск в предмет на СД, когато споровете по тях са подсъдни на делбения съд. Така предметът на СД може да се окаже съществено разширен в сравнение с нейния минимален и необходим предмет - ПД. 

Предметът на СД може да се окаже допълнително разширен през втората нейна фаза чрез т. нар. спорове относно сметките между съделителите, отнасящи се до техните облигационни отношения, възникнали по повод на имуществената общност (чл. 346 ГПК ) и чрез изкупуване на неделимото жилище от съделителя с най-голяма жилищна нужда при условията на чл. 349, ал. 1-6 ГПК.

Това означава, че СД може да се развие било опростено като производство за ликвидиране на една безспорна имуществена общност, или усложнено като производство за ликвидиране на една спорна имуществена общност. В тоя случай в СД наред с иска за СД се съединяват за общо разглеждане и решаване въпреки чл. 210 редица други искове:

инцидентни установителни или конститутивни искове относно правоотношения, преюдициални спрямо ПД;

осъдителни искове относно взаимните притезания на съделителите, произтичащи от имуществената общност и

конститутивен иск за изкупуване на неделимото жилище.

Искът за СД независимо от страните и стойността на включените в делбата имоти е родово подсъден на районния съд въпреки чл. 104 ГПК (чл. 341, ал. 1 ГПК). Относно местната подсъдност се спори дали се прилага чл. 109 – делба на недвижим имот  или чл. 110 – делба на наследство. 

Страни в СД трябва да бъдат всички участници в имуществената общност, предмет на СД, без да има значение дали участват в СД като ищци или като ответници. Другарството е задължително. (категорично т. 1 на ТР № 1 от 19.05.2004 г. по д. № 1/ 2004 ОСГК ВКС) СД е недопустима, ако в нея не участва като страна някой от участниците в общността (арг. чл. 75, ал. 2 ЗН). Ако въпреки това бъде извършена СД, тя ще бъде недействителна (чл. 75, ал. 2 ЗН) спрямо всички участници в общността, а не само отменена по чл. 304 ГПК. Затова съдът трябва по свой почин да следи дали всички участници в имуществената общност са конституирани като страни. Всеки съделител, който не отрича допустимостта на СД, има качеството на ищец относно своето ПД и на ответник - относно ПД на другите съделители. Въз основа на своето ПД онзи от съделителите, срещу които е бил насочен първоначалният иск за делба, може в първото заседание с писмена молба да поиска да се включат в СД и други общи имоти (чл. 341, ал. 2), както и да бъде продължена СД въпреки неоснователността на предявения иск, отказа от него или оттеглянето му. Отказът от иск за СД е недопустим. В практиката се приема, че съсобственикът може да се откаже от правото на иск за делба на общата вещ само ако се е отказал от своите права в съсобствеността, и то преди установяването им с решението по допускане на делбата. Той не погасява ПД на отказалия се, нито правото на ответниците да продължат СД. Той има значение на оттегляне на иска за СД, което е допустимо и след като делбата е допусната. 

Тази особеност на СД се отразява и върху отговорността на съделителите за съдебни разноски. Всеки съделител трябва да понесе такава част от разноските, направени от всички съделители за СД, която съответства на размера на неговия дял в имуществената общност (чл. 355 ГПК). Напротив, когато искът за СД е отхвърлен (СД не е допусната), отговорността за разноски се урежда от общите правила (чл. 78 ГПК). По присъединените в СД искове обаче разноските се определят съобразно с чл. 78. 	
### Производство по допускане на делбата.
Производството за допускане на СД започва с искова молба, която трябва да отговаря на общите изисквания (чл. 127 – 128 ГПК). При делба на наследство към нея трябва да бъдат приложени две удостоверения, издадени от общината по последното местожителство на наследодателя. С едното от тях се удостоверява смъртта на наследодателя и кои са неговите законни наследници, а с другото - какви имоти е оставил той (чл. 341, ал. 1). Целта е да се улесни доказването на участниците и на обектите на имуществената общност. В СД няма особености относно  допустимостта на доказателствени средства на общия исков процес.

Според чл. 342 в първото заседание всеки от съделителите може да оспори правото на някой от тях да участва в делбата, размера на неговия дял, както и принадлежността на някой от имотите към имуществената общност. По повод на тези оспорвания в СД могат да възникнат най-различни спорове. Член 343 не ги изброява изчерпателно, а само илюстрира тяхното разнообразие, като посочва, че те могат да бъдат даже и спорове за произход, за валидността на осиновяване или на завещание, за истинността на документ, както и спорове за намаляване на завещателни разпореждания и на дарения. Общо може да се каже, че тия спорове могат да се отнасят до всякакви правоотношения, които обуславят конкретната имуществена общност откъм участници, и размер на дяловете. 

По отношение на делбеното производство неподаването на отговор на исковата молба няма за последица преклудирането на възраженията по смисъла на чл. 133 ГПК. Преклузията настъпва, ако правото на възражение не бъде упражнено в първото по делото заседание. 

Някои от споровете, обуславящи СД, не са подсъдни на районните съдилища, защото влизат в родовата подсъдност на окръжните съдилища. Такива са споровете за произход, за отменяне или унищожаване на осиновяване (вж. чл. 104, т. 1) както и имуществените спорове с цена на иска над 50 000 лв. - чл. 104, т. 3 (например спорове за унищожаване или намаляване на завещание, за принадлежност на имот, за валидността на прехвърляне на наследствен дял със стойност над 50 000 лв.). По такива спорове делбеният съд не може да се произнесе със сила на пресъдено нещо. Затова те не могат да бъдат предявявани пред него с инцидентен установителен иск или с конститутивен иск, съединен за общо разглеждане със СД, а само с възражение (например за нищожност на осиновяване).

Всички спорове от компетентността на районните съдилища (например по чл. 12 ЗН) могат да бъдат предявявани за съвместно разглеждане със СД не само чрез възражение, но и чрез инцидентен установителен или чрез конститутивен иск (арг. чл. 341 и 343). Тогава по тях делбеният съд ще се произнесе със сила на пресъдено нещо. За тяхното предявяване ще важат правилата на чл. 212 ГПК.

Първата фаза на СД завършва с решение по допускане на СД. То подлежи на обжалване и влиза в сила съобразно с правилата на общия исков процес. С него съдът или допуска, или не допуска делбата.		

В решението, с което СД се допуска, съдът трябва да се произнесе по въпросите: между кои лица и за кои имоти тя следва да се извърши и каква е частта на всеки от съделителите, между които СД се допуска (чл. 344, ал. 1). По този начин се установява ПД на всеки от съделителите и се определя основата, върху която ще се проведе втората фаза на СД - ликвидиране на имуществената общност. В същото решение делбеният съд трябва да се произнесе и по всички искове, които са били предявени пред него по въпроси, обуславящи СД.

Влязлото в сила решение, което допуска СД, макар и да подготвя следващата нейна фаза (извършване на СД), изпълнява самостоятелна правозащитна функции. Тя се състои в силата на пресъдено нещо, с което то установява ПД, съсобствеността с всички индивидуализиращи я елементи, заедно с обуславящите го правоотношения, когато и тяхното установяване е било надлежно поискано. Тя изключва пререшаването на въпроса дали между лицата относно имотите и при квотите, посочени в решението, следва да се извърши СД и трябва да бъде зачетена във втората фаза, когато съдебно признатото ПД трябва да бъде осъществено. Ето защо, ако второто производство бъде прекратено, производството за допускане на СД заедно със завършващото го решение запазват своята сила и не могат да обезсилени. Нещо повече, решението, с което СД е допусната, ще бъде задължителната основа, на която, следва да се извърши СД, когато бъде отново поискана – тя ще започне, направо с втората фаза по извършване на СД. 

Понеже ПД се установява със сила на пресъдено нещо, преклудират се всички възражения срещу него, които го изключват или променят неговото съдържание, независимо от това на какви правоотношения те се основават. Преклудирането означава, че допуснатата СД и новото правно положение, създадено въз основа на нея чрез извършване на делбата, не могат да бъдат атакувани по исков ред въз основа на преклудираните възражения. Силата на пресъдено нещо пречи да се преобсъжда дали допуснатата СД отговаря на действителното правно положение. Евентуалното несъответствие следва да се отстрани чрез отмяната на влезли в сила решения по чл. 303 ГПК. 

Решението, с което СД не се допуска, отрича със сила на пресъдено нещо ПД, претендирано от ищеца. То е пречка за нов иск за СД между същите лица, относно същите имоти, на същото основание. Само ако ищецът се позовава на имуществена общност, възникнала след решението за недопускане на СД, новият иск за СД ще бъде допустим.

С решението за допускане на СД или след него, но преди завършването на СД, съдът може да постанови привременната мярка, предвидена от чл. 344, ал. 2 ГПК. Тя пред-поставя, че участниците в имуществената общност не се ползват от нея съобразно със своите дялове, а общите имоти се държат и ползват от един или неколцина от правоимащите. В такъв случай делбеният съд по молба на някой от невладеещите разпределя привременно между съделителите държането и ползването на общите имоти съобразно с признатите квоти, а когато това е невъзможно, задължава съделителя, който ползва имоти, надминаващи неговата квота, да плаща на ползващия по-малка част съответен дял от ползването.Тази привременна мярка, наподобяваща привременна делба, се постановява с определение, когато следва решението за допускане на СД. То подлежи на обжалване с частна жалба, но може и да се изменя от същия съд, който го е постановил (чл. 344, ал. 3 ГПК).
### Производство по извършване на делбата.
С решението за допускане на СД първата нейна фаза приключва и започва втората фаза, целяща да се извърши допуснатата СД, като се осъществи съдебно признатото ПД.

Наред с тази цел втората фаза на СД може да бъде използвана, за да се разрешат със сила на пресъдено нещо и споровете между съделителите по т. нар. „сметки между тях" (чл. 346 ГПК). Чрез предявяване на тия спорове се идва до обективно съединяване с иска за СД на осъдителни искове между съделителите, отнасящи се до облигационни притезания, възникнали по повод на имуществената общност. Член 346 ГПК важи само за такива притезания, но обхваща всички притезания от този вид. Такива са например притезанията: за събрани от един от съделителите доходи от общия имот; за извършване в общия имот подобрения от един от съделителите; по повод на плащане на наследствен дълг от един от съделителите и др. За да се съединят за общо разглеждане със СД, исковете по сметки трябва да се предявят най-късно в първото заседание след допускане на СД. Пропусне ли тази възможност, заинтересуваният съделител може да предяви иска си вън от СД. Този срок не може да бъде продължен нито служебно, нито по взаимно съгласие. Искът за сметки по чл. 346 може да се предяви при спазване изискването по чл. 127 и 128 ГПК. Решението за извършване на делбата в частта по сметките не подлежи на касационно обжалване, когато паричните вземания са до 5000 лв (чл. 280, ал. 3 ГПК).

Едновременно със споровете по сметките делбеният съд във втората фаза на СД започва процесуалните действия, целящи да се осъществи ПД. А то се осъществява или чрез образуване на дялове от общите имоти и предоставяне на всеки дял в обект на изключителна собственост на съответен съделител, или чрез публична продан на общия имот и разпределяне на получената сума в случая на чл. 348 ГПК. Тези различни способи за ликвидиране на имуществената общност се прилагат в зависимост от естеството на имотите, които се делят.

Когато те могат да се разпределят в отделни дялове, обекти на бъдеща изключителна собственост, съдът пристъпва към съставяне на проект за разделителен протокол, като спазва при наследствена общност чл. 69-72 ЗН. СД чрез разделителен протокол предпоставя, че има имоти за всички съделители. Ако имотите са по-малко от съделителите, СД чрез разделителен протокол е недопустима. В дяловете могат да бъдат поставени и отделни етажи от обща сграда или части от общия етаж, така че СД да учреди между съделителите етажна собственост. 

Обособените чрез СД жилища може да не са равни, да не отговарят на стойността на квотите на съделителите или пък да не задоволяват жилищните им нужди, но трябва да могат да се използват самостоятелно без неудобства, по-големи от обикновените, и без значителни преустройства (чл. 39, ал. 2 ЗС). При съставяне на разделителния протокол съдът се основава на заключение на вещо лице (чл. 347 ГПК) относно целесъобразното разпределение на имотите и тяхната оценка. Тя е от значение, за, да се прецени съответствието между размера на квотата на съделителя в имуществената общност и стойността на имотите, включени в неговия дял. Разликите между размера на квотата и стойността на имотите, включени в дела, се изравнява в пари. Изравняването създава па-рични вземания между съответните съделители. Те могат да бъдат прихванати с насрещни вземания, присъдени при разрешаването на споровете относно сметките между съделителите. Съдът предявява на съделителите в съдебно заседание съставения проект за разделителен протокол, за да направят своите възражения срещу него (чл. 350). Възраженията могат да се отнасят било до начина, по който имотите са разпределени в дяловете, било до тяхната оценка. След като изслуша възраженията на съделителите, съдът съставя окончателния разделителен протокол и го обявява. От този момент насетне той не може да го изменя или отменя. 

Разпределянето на имотите по дялове не приключва СД. Нужно е всеки от образуваните дялове да се свърже с определен съделител, та едва тогава да възникне на мястото на имуществената общност състояние на имуществена разделност. Определянето на прите-жателите на дяловете може да стане от съда в самия разделителен протокол. Така съдът ще постъпи, когато квотите на съделителите не са равни, поради което носителят на всеки дял е предопределен от размера на квотата. Но така съдът може да постъпи и когато разпределението на дяловете между съделителите чрез теглене на жребий е много неудобно (чл. 353 ГПК). Когато тегленето на жребий е възможно и удобно, бъдещите но-сители на образуваните дялове се определят чрез жребий (чл. 352 ГПК). То предпоставя, че разделителният протокол е влязъл в сила, т. е. че е вече необжалваем. Съдът призовава съделителите на съдебно заседание, в което става тегленето на жребий. То се удостоверява в съдебния протокол и представлява последната брънка от веригата действия, чрез които се осъществява ПД, като имуществената общност се превръща в имуществена разделност. Макар и в тегленето на жребий да участват страните, то е част от съдебната дейност по извършване на делбата и подлежи на обжалване, ако е опорочено (например съдът не е призовал всички съделители при теглене на жребий, не е спазил тайната относно дяловете и т. н.). Определението подлежи на обжалване пред въззивния съд, а определението на въззивния съд, с което е потвърдено определението на първоинстанционния съд за теглене на жребий и прекратяване на делбеното производство, подлежи на обжалване пред ВКС (ТР № 5/ 12.07.2018 г. по д. № 5/ 2015 г., ОСГТК, ВКС).

След тегленето на жребий или от деня, когато е влязъл в сила разделителният протокол, когато той определя носителите на дяловете, настъпват вещноправните последици на СД. Възниква в полза на отделните съделители изключително право на собственост върху имотите, включени в техните дялове. В това се състои конститутивният ефект на СД. Той придава стабилност на създаденото със СД ново материалноправно положение. Всяка фаза на СД изпълнява присъщата й функция, а съчетанието им придава на СД качеството на стабилен титул за собственост, неатакуем по исков ред, вкл. и чрез иска по чл. 74 ЗН.

Когато в делбената маса са включени имоти, които са съсобствени на съделителите и на трети лица, докато тази съсобственост не бъде ликвидирана, СД между съделителите не може да бъде извършена (чл. 345 ГПК). Те ще станат предмет на нова СД, след като частта на съделителите в съсобствеността с третите лица бъде конкретизирана чрез делба между тях и третите лица.

Когато включеният в делбената маса имот е неделим реално и не може да бъде поставен в един от дяловете, съдът постановява той да бъде изнесен на публична продан (чл. 348). Проданта се извършва, след като решението да се ликвидира по този начин иму-ществената общност влезе в сила. Публичната продан се извършва съобразно с правилата за публична продан на недвижим имот при принудително изпълнение (чл. 483-501), даже и да се касае за обща движима вещ, като първоначалната цена е 80% от оценката. Страните в делбата могат да участват в наддаването. 

Съгласно Чл. 354, в случай когато имот, предмет на СД, е изнесен на публична продан като неподеляем, право на всеки от съделителите е да го изкупи при условията на чл. 505, ал. 2. Желаещият да изкупи трябва в тридневен срок с приключване на наддаването да впише в наддавателния лист, че жела да купи имота по най-високата цена, предложена при наддаването. Направи ли това вписване, той се обявява за купувач. Според чл. 354, ал. 2, ако няколко съделители желаят да изкупя имота, се извършва нова продан само между тях при първоначална цена - предложената най-висока цена при първата продан. Тази нова продан продължава една седмица и се извършва съобразно общите правила. Ако при тази нова продан никой от съделителите не изкупи имота, то се възлага на наддавача - трето лице при делбата, предложило най-висока цена при първата продан.
### Производство за възлагане на неподеляемо жилище.		
Производството за възлагане започва с молба на заинтересувания съделител. Подава се най-късно в първото заседание след влизане в сила на решението за допускане на делбата (чл. 349, ал. 4 ГПК), т. е. в първото заседание на втората фаза на делбеното производство (производството за извършване на СД). Допустимо е искането да се направи устно. Срокът е преклузивен и не може да бъде продължаван нито по искане на страните, нито по почин на съда. 

Възлагането е допустимо в две хипотези:

Първата хипотеза на възлагане важи, когато жилището е било съпружеска имуществена общност, която е била прекратена със смърт на единия съпруг или с развод и преживелият или бившият съпруг, на когото е предоставено упражняването на родителските права спрямо децата от брака, няма собствено жилище.

Втората хипотеза на изкупуване обхваща случая, когато претендиращият да изкупи е живял при откриване на наследството в жилището и не притежава друго жилище. Ако в жилището при откриване на наследството са живели двама или повече сънаследници и не притежават друго жилище и искане за изкупуване бъде предявено от няколко от тях, ще бъде предпочетен този, който предложи най-високата цена. Законът не урежда наддаването. 

Възлагането поставя проблема за удовлетворяване на претенциите на останалите съделители за техните дялове в жилището. За да обезпечи удовлетворяването на останалите съделители, чл. 349, ал. 6 разпорежда, че съделителят, на когото е възложен имотът, става негов собственик, след като изплати вземането, което другите съделители имат спрямо него, заедно със законната лихва. Ако не плати своевременно дължимите на другите съделители суми, решението за възлагане на имота се счита обезсилено по и имотът се изнася на публична продан, освен ако съделител, който отговаря на условията по ал. 2, поиска това в срока за възлагане, но при условие, че заплати веднага цената по оценката на жилището, намалена със стойността на дела му. Платената сума се разпределя между останалите съделители съобразно техните дялове.

Връзката между СД и производството за изкупуване на неделимо жилище се проявява не само във възобновяване на СД при обезсилване на изкупуването, но и в едновременното обжалване на решението за изкупуване заедно с другите решения, постановявани през втората фаза на СД. Обжалването става с обща жалба в срока за обжалване на най-късно издаденото решение (чл. 351). До изтичането му предходните решения не влизат в сила. Тази особеност отразява връзката между различните способи за извършване на СД. Ако чрез обжалването се установи, че жилището, възложено по чл. 349, ал. 1 и 2, е делимо, то ще трябва да бъде разпределено, между съделителите, като се измени съставеният вече разделителен протокол. 

Възлагането на жилището вместо чрез съдебно решение може да бъде постигнато чрез съдебна спогодба (арг. чл. 365 ал. 2 ЗЗД във вр. с чл. 234). С нея жилището може да бъде предоставено и на съделител, който не отговаря на изискванията по чл. 349, ал. 1-2. Правилата на чл. 349, ал. 1 - 6 ГПК предпоставят конфликт на интереси във връзка с принудително изкупуване. Те са неуместни при договорното изкупуване, постигнато чрез съдебната спогодба. При неизпълнение на поетите със спогодбата задължения тя може да бъде развалена с иск по чл. 87, ал. З ЗЗД.
## **Делба, извършена приживе.**
Това не е делба, защото до смъртта на наследодателя не е възникнала съсобственост между бъдещите сънаследници. Наследодателят приживе се опитва да избегне възникването на съсобственост, като прави разпределяне на имуществото.

Имаме две възможности за това:

Чрез дарение (ЗЗД). Делбата дарение е договор между наследодателя и неговите наследници, чрез който наследодателят приживе безвъзмездно прехвърля имуществото си, като го разпределя поотделно на всеки един от наследниците. Делбата дарение на недвижими имоти трябва да се извърши в нотариална форма (чл. 18 ЗЗД). При дарение на движимо имущество е достатъчна само писмена форма с нотариално заверени подписи на страните, може и чрез преедаване.

За да бъде валидна делбата-дарение трябва да участват поне наследниците с право на запазена част чл. 78 „(1) Делбата, в която наследодателят не е включил някой от наследниците с право на запазена част, е недействителна“. И тук се прилага чл. 74 за грешката чл. 78, ал. 2 „(2) Сънаследник, който с делбата е увреден в своята запазена част, може да иска възстановяването й от другите сънаследници. Когато делбата е направена с акт за дарение, тя може да бъде оспорена по реда на чл. 74“.

При делбата дарение наследодателят е добре да си запази право на ползване, защото договорът за дарение, ако няма друг модалитет, поражда действие веднага. Дарението става задължително приживе на наследодателя от деня на изричното му приемане от всички наследници без изключение. По силата на дарствения акт, всеки от наследниците придобива конкретно определена част от неговото имущество.

Без такова приемане няма налице делба дарение. В случая се касае не до отделно изолирани дарения, които могат да бъдат приети индивидуално, а до едно дарение, което е неделимо в своето единство.

Чрез завещание – едностранен акт на наследодателя; съгласието на наследниците не е нужно. Тази делба е подчинена на правилата на завещанията както относно способността на извършването й, така и относно формата на акта.

Отново трябва да са включени всички наследници със запазена част. Завещанието ще произведе действие със смъртта на наследодателя. Чрез делбата-завещание всеки наследник ще получи конкретен обект, т.е. това е един сбор от завети.

Делбата завещание не трябва да се смесва със завета. И при нея, както при завета, наследодателят прави разпореждане с конкретно определени имоти, но намерението на същия е да се разпредели цялото наследство между наследниците. В завещателния акт, с който се извършва делбата приживе, наследодателят може да направи и завет в полза на някой от наследниците си, така че последният по силата на един и същ завещателен акт може да получи както дела си по делба, така и завета, стига в случая да не накърни запазената част на останалите наследници.Когато не са били включени всички имоти в делбата, възниква съсобственост, и наследниците, ако желаят, ще извършат делба.


