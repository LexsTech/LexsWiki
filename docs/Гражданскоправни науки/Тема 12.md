---
title: Тема 12
---

# **Придобиване и изгубване на права. Правоприемство - понятие и видове. Първично и производно придобиване. Правоприемство в трудовото право. Изгубване на права.**
## **Придобиване на права и задължения**
### Понятие
Гражданските субективни права, както и задълженията, се придобиват или изгубват в резултат от осъществяването на определени ЮФ. Пример за ГП последици, породени от административен акт, е чл.496 ГПК – постановление на съдия-изпълнител за възлагане на недвижим имот на купувача по публичен търг ; чл. 16 Закон за горите и горския фонд – как се учредява сервитут. Право на преминаване и право на ползване върху тези гори се учредява в решение на МС по предложение на мин. на земеделието . Други примери в това отношение за административни актове с вещноправно действие откриваме в Закона за водите, в Закона за енергетиката и ЗСПЗЗ. 

ЮФ, независимо на ГП или на други правни отрасли, от чието проявление се пораждат субективни права за един гражданскоправен субект, наричаме придобивни основания. Не рядко се говори и за придобивни способи. За част от придобивните основания действа принципът numerus clausus. На този принцип са подчинени способите за придобиване и изгубване на вещни права по българското законодателство, тъй като вещните права са затворена система и това предопределя изчерпателност на уредбата. Най-общо казано чл. 55 и следв., чл. 77 и чл. 99 ЗС са текстовете, от чието систематично тълкуване извличаме принципа numerus clausus. В други дялове на ГП действа принципът за свобода на договарянето, включително способите за придобиване и изгубване на права (облигационното право) – чл. 9 ЗЗД. Достатъчно е съответните ЮФ да са допустими от закона, но няма лимитативна уредба на способите за възникване и прекратяване на тези права. 

От специално изясняване се нуждаят случаите, при които се казва, че субективното гражданско право се придобива пряко по силата на закона. Например вземането за семейноправна издръжка (чл. 139 и следв. СК). Друг пример са родителските права и задължения, представителната власт при задължителното представителство и т.н. Ex lege, защото не е необходимо нарочно правно волеизявление на правен субект, насочено към пораждане на тези правни последици. 

Първично и производно придобиване

В зависимост от това, дали приобретателят извежда придобиваното право от патримониума на друг правен субект (негов праводател), или за придобиване на субективното право не е необходимо то да бъде притежавано преди това от друг правен субект. Способите за придобиване или изгубване на субективни граждански права се делят на първо място на първични (оригинерни) и производни (деривативни).

Първични (оригинерни) – за да се придобие субективното право, не е необходимо то да се притежава от друг правен субект – праводател, и да бъде извадено от неговия патримониум. По тази причина субективното право се придобива без тежести и обезпечения върху вещта (ипотекиран имот се придобива по давност след 10 години => владелецът става собственик на имота, без вещни тежести.) Правото често е било в патримониума на някого, но това е ирелевантно за първичното придобиване. Оригинерното придобиване на права прекъсва веригата от правоприемства, ако такава е съществувала до момента на първичното придобиване.

Пример за първично придобиване е придобивната давност (чл. 79 и следв. ЗС), придобиването на плодовете от плодоносна вещ от добросъвестния владелец по чл. 71 ЗС до предявяване на ревандикационния иск за връщане на имота, придобиване на движима вещ чрез преработване или чрез присъединяване, придобиването по приращение (чл. 92 ЗС), придобиването на намерени вещи (чл. 87 и следв. ЗС), придобиването по чл. 78 ЗС , намиране на съкровище – чл.91 ЗС преработване и присъединяване – чл.94 ЗС , чл.17 ал.2 ЗЗД – едно трето лице придобива права от приобретател по привидна сделка – тя е нищожна , но третото лице е добросъвестно , поради което правата му ще се запазят , освен по очевидни случаи (чл.114а ЗС). Това е разпоредба , която пази приобретателя по такива сделки. При първичните способи няма изискване друго лице да е притежавало преди това придобиваното субективно право. Оттук следва изводът, че приобретателят на една вещ по първичен придобивен способ я придобива чиста от всякакви вещни тежести или права на други лица, които могат да му се противопоставят. Пример: при завладяване на недвижимо имущество на лице , което преди това е учредило върху имота ипотека. Владее се по реда 10 години, след което се снабдява по чл. 586 ГПК с конститутивен нотариален акт за придобиване на имот по давност. При производните способи това правило не важи. Придобиването на вещта чрез първичен придобивен способ прекъсва цялата верига от правоприемства, ако такава е съществувала. Тази конструкция е изключително удобна, когато нотариусът проверява правата на праводателя при учредителни и правопрехвърлителни сделки с вещни имоти (чл.586, ал. 1 ГПК).

Примери за първично придобиване:

- придобивна давност по чл. 79 и сл. ЗС; 

- приращението по чл. 92 ЗС. (Пример за приращение: владелец на имот построява постройка върху земята, която владее, понесъл е всички разноски по изграждане, материали и др. => собственик на тази сграда по приращение става собственикът на земята, независимо дали знае и иска.)

- придобиване на плодовете от плодоносна вещ от добросъвестен владелец;

- придобиване на намерени вещи, съкровища – 89-91 ЗС.

- типичен първичен способ - по чл. 78(1) ЗС;


Вторични (деривативни) – за да се придобие субективното право от правополучателя, е необходимо то да се притежава от друг правен субект – праводател, и да бъде извадено от неговия патримониум. В тази хипотеза говорим за сукцесия (правоприемство).
## **Правоприемство - понятие и видове.**
Най-често придобиваното с производните придобивни способи субективно право е идентично по вид и съдържание с това субективно право, което се е намирало в патримониума на праводателя (винаги е така при наследяване по закон, както и при др. видове универсално правоприемство). Възможно е обаче въз основа на субективното право на праводателя да се изведе по-тясно по съдържание и различно по вид субективно право. Обратното (по-широко) не е възможно. В такъв случай у праводателя ще останат остатъчни правомощия от първоначално притежаваното от него право, а във видоизменен вид другата част се трансферира в патримониума на правоприемника (конститутивна сукцесия).

ФС при всички производни придобивни способи включва по хипотеза (по условие) наличие на едно субективно право в патримониума на праводателя, от чието имущество приобретателят извежда правото (говорим за сукцесия или правоприемство). Най-често придобиваното при производните придобивни способи право от приобретателя е идентично със съществувалото в патримониума на праводателя право. Така е винаги при наследяването по закон, както и при наследяване въз основа на общо завещателно разпореждане по чл. 16, ал. 1 ЗН. Друг пример е учредяването на ограничено вещно право от собственика на вещта – чл.55 ЗС. Така е винаги в хипотезите на универсално правоприемство – при вливане и сливане на ЮЛ. Възможно е обаче придобиваното от приобретателя субективно право да е по-тясно по съдържание от това субективно право, което съществува в патримониума на праводателя. Така е във всички случаи, при които собственик на една вещ учредява ограничено вещно право в полза на друго лице. Учредяващият ограниченото вещно право остава гол собственик (nuda proprietas) на вещта, тъй като изважда част от правомощията, образуващи съдържанието на неговото субективно право, обособява ги в ограничено вещно право и ги прехвърля на приобретателя, като запазва в патримониума си незасегнатата част. Примери: суперфиция, право на ползване по чл. 56 и следв. ЗС, сервитути и т.н.

Извод: на основата на направения анализ се стига до извод, че има два вида сукцесия (правоприемство): транслативна (прехвърлително правоприемство) и конститутивна.
### Транслативна и конститутивна сукцесия
При всяко производно придобивно основание възниква правоприемство. При него правоотношението възниква между две лица – праводател и правополучател. 

Правоприемството бива 2 вида според това дали върху правоприемника преминава идентично по вид и съдържание право като това в патримониума на праводателя, а той съответно го губи, или се прехвърля ново право, а у праводателя остават отделни правомощия:

- правопрехвърлително правоприемство (транслативна сукцесия)

- правоучредително правоприемство (конститутивна сукцесия)

### Транслативна сукцесия
При транслативната сукцесия правото преминава върху правоприемника в същия вид и обем, в който е съществувало в патримониума на праводателя, а това право се изгубва за праводателя. 

При транслативната сукцесия субективното право преминава от правоприемника в същия вид, в който е съществувало в патримониума на неговия праводател. Вследствие на това праводателят изгубва цялостно своето право. Този извод може да се основе на тълкуването на чл. 99 ЗС. Прехвърлителен ефект настъпва при редица прехвърлителни договори: продажба, замяна, дарение, прехвърляне на имот срещу задължение за издръжка и гледане, цесия, даване вместо изпълнение, извършване на непарична вноска в ТД, получаване на дружествен дял или акции в ТД и др. Такъв ефект настъпва във всички случаи при общи завещателни разпореждания (чл. 16, ал. 1 ЗН), както и във всички случаи при наследяване по закона. Други примери: 

- чл. 99 ЗС: „Правото на собственост се изгубва, ако друг го придобие или ако собственикът се откаже от него.”

- Такъв  ефект настъпва при прехвърлителните договори:

- продажба – чл. 183 и сл.  ЗЗД, 

- замяна – 222-223 ЗЗД

- дарение – чл 225-227 ЗЗД

- договор за прехвърляне на имот срещу задължение за издръжка и гледане;

- цесия – чл 99 и сл. ЗЗД


Такъв ефект имат и общите завещателни разпореждания – чл 16, ал 1 ЗН, както и всяко наследяване по закон.
### Конститутивна сукцесия
Въз основа на едно свое притежавано субективно право праводателят учредява едно несъществуващо до момента в патримониума в този вид субективно право и го прехвърля на правоприемника, като в патримониума на праводателя остават някакви остатъчни правомощия – тези, които не са обект на правоприемство. Чрез конститутивна сукцесия се учредяват и придобиват ограничени вещни права, когато те се учредяват от собственика на имота – право на строеж (чл. 63-67 ЗС), право на ползване, сервитутите. Това е моделът, чрез който се учредяват обезпечителни вещни тежести – ипотека, съответно залог върху движими вещи. При тези вещноправни хипотези у голия собственик остават само тези вещни правомощия, които не влизат в съдържанието на учреденото от него вещно право. 

Чрез конститутивна суксцесия се учредяват и придобиват ограничени вещни права: 

- правото на ползване по чл. 56-62 ЗС;

- право на строеж по 63-67 ЗС;

- поземлените сервитути;

- ипотека;

- пристрояване; 

- залог;

### Принципи при придобиването на права 
При всички хипотези на правоприемство се прилагат два основни принципа, върху които се крепи нашата правна система и на които разчита за сигурността на оборота.

„Никой не може да прехвърли повече права, отколкото има.”

Ако продавачът (прехвърлителят) не е бил собственик на прехвърлената вещ, то и купувачът не може да стане собственик. Вследствие на това купувачът ще претърпи евикция поради обстоятелството, че прехвърлената вещ не принадлежи на праводателя. Хипотезата на евикция и правните последици се регламентират в чл. 188 и следв. ЗЗД.

„С отпадане правата на праводателя отпадат правата на правоприемника.” 

Ако прехвърлителният договор бъде унищожен или развален с обратна сила или съдебно решение с конститутивен ефект го обезсили по реда на ГПК приобретателят следва да върне полученото по сделката с начална липса на основание или с отпаднало по обратна сила основание. (чл. 55(1) ЗЗД – „който е получил нещо без основание или с оглед на неосъществено или отпаднало основание, е длъжен да го върне”)
### Изключения (корективи) от тези принципи
Стриктното прилагане на горните два принципа може да застраши сигурността на гражданския оборот, тъй като приобретателят няма да е сигурен за придобитите от него права. Затова ГП допуска известни корективи като ги установява като изключения от принципите в изчерпателно изброени хипотези. Не е налице единодушие в доктрината дали при тези изключения се касае за оригинерно или деривативно придобиване на права. Според по – широкото виждане (М. Павлова) придобването от праводател-несобственик настъпва по силата на закона по първичен начин.

Първо изключение - чл. 78 ЗС - Когато купувач придобива по възмезден начин владение върху движима вещ или ценна книга на приносител на правно основание, което е годно да го направи собственик, но без да знае, че продавачът не е собственик, този купувач придобива собствеността върху вещта на основание чл. 78(1) ЗС. Това правило не се прилага спрямо движими и недвижими вещи, чието прехвърляне трябва да се извърши с нотариален акт или с нотариална заверка на подписите. (независимо дали е добросъвестен или не)

Чл. 78. (1) ЗС „Който придобие по възмезден начин владението на движима вещ или на ценна книга на приносител на правно основание, макар и от несобственик, но без да знае това, придобива собствеността, освен когато за прехвърлянето на собствеността върху движимата вещ се изисква нотариален акт или нотариална заверка на подписите. Това правило се прилага и за придобиване на др. вещни права върху движима вещ”

чл. 78(2) ЗС „Собственикът на открадната или загубена вещ може да я иска (ревандикационен иск) от добросъвестния владелец в тригодишен срок (преклузивен) от кражбата или изгубването.! Това правило не се прилага, когато владелецът е придобил вещта от държавно или общинско предприятие.”

Второ изключение

В случаите, при които исковата молба за симулация по чл. 17(2) ЗЗД, за разваляне на сделка (чл. 88(2) ЗЗД), за унищожаване на сделка (чл. 33, ал. 2 ЗЗД), за отмяна на дарение (чл. 227(5) ЗЗД) или за обявяване на недействителност по чл. 135 ЗЗД подлежи на вписване, третото лице – приобретател става собственик, ако е придобило вещта преди вписването на исковата молба. Ако се отнася до вещно право върху недвижим имот, изискването на чл. 17(2) е третото лице да е придобило правото на собственост преди вписване на исковата молба за разкриване на симулацията.

Подобно е разрешението на чл. 88(2) ЗЗД, който казва, че „развалянето на договори, които подлежат на вписване, не засяга правата, придобити от трети лица преди вписване на исковавта молба.”, както и на чл. 135(1) ЗЗД – „Кредиторът може да иска да бъдат обявени за недействителни спрямо него действията, с които длъжникът го уврежда, ако длъжникът при извършването им е знаел за увреждането. Когато действието е възмездно, лицето, с което длъжникът е договарял, трябва също да е знаело за увреждането. Недействителността не засяга правата, които трети добросъвестни лица са придобили възмездно преди вписване на исковата молба за обявяване на недействителността.”
## **Общо и частно правоприемство**
Критерии:  в зависимост от това дали приобретателят придобива конкретно определени субективни права или придобива една неиндивидуализирана по състав съвкупност от права и задължения.

Частно (сингуларно) правоприемство: върху правоприемника се прехвърлят точно определени права, конкретизирани с индивидуализиращи ги белези. Това е и масовата хипотеза. (пр. договор по чл. 183 и сл. ЗЗД, преобразуване на ЮЛ чрез разделяне или отделяне и т.н.)

Универсалното (общо) правоприемство: прехвърля се един комплекс от прехвърлими права и задължения без да са по единично конкретизирани с индивидуализиращи белези. При универсалното правоприемство се прехвърля съвкупност от права. Правоприемството е винаги универсално:

- при наследяването по закон – чл 5-10 ЗН. (винаги транслативна сукцесия)=>

- чл. 60(1) ЗН – „(1) Наследниците, приели наследството, отговарят за задълженията, с които то е обременено, съобразно дяловете, които получават.”

- при преобразуване на ЮЛ чрез вливане, сливане;

- при преобразуване на ТД чрез промяна на правноорганизационната им форма- пр. ООД -> АД;

- при продажба на наследство по чл. 212-213 ЗЗД;


**Извод**: При универсалното правоприемство всички права и задължения, включени в комплекса, преминават едновременно в патримониума на правоприемника.  

### Правоприемство в задълженията
Нашият граждански правопорядък допуска не само приемство в права, но и в задължения (макар да няма отделен термин за него). При универсалното правоприемство задълженията преминават по правило заедно с всички права в същия момент в патримониума на приобретателя (така е при наследяване по закон и при наследяване въз основа на общо завещателно разпореждане). Съгласно чл. 60, ал. 1 ЗН наследниците, които са приели наследството, отговарят за задълженията на наследодателя по принципа на разделността, а не солидарно, и отговарят всеки съобразно своята наследствена квота. При приемството в задълженията се поставя специфичен въпрос: как да бъде охранен интересът на кредитора при смяна на длъжника. За да охрани интересите на кредиторите, законът установява общи и  особени правила за двата случая на приемство в задължения.

Встъпване в дълг по чл. 101 ЗЗД – „Трето лице може да встъпи като съдлъжник в определено задължение по съглашение с кредитора или с длъжника. Ако кредиторът е одобрил съглашението за встъпване, то не може да бъде отменено или изменено без негово съгласие. Първоначалният длъжник и встъпилото лице (приело задълженията) отговарят солидарно.„

Заместване в дълг по чл. 102 ЗЗД  – „(1) Трето лице може да замести длъжника само с изрично съгласие на кредитора. Заместеният длъжник се освобождава от отговорност към кредитора.”  

Заместването в дълг не е равносилно на изпълнение чрез трето лице и може да стане, само когато задължението не е intuito personae;

## **Правоприемство в трудовото право**
Трудовото право разкрива известни усложнения и особености в материята на правоприемството, които са следствие на спрецифичната престация при ТПО – работната сила, която определя личния характер на трудовите права и задължения. Законът извежда общото правило, че отказът от трудови права, както и прехвърлянето на трудовите права и задължения са недействителни. С оглед на това за правоприемство в трудовото право говорим при промяна на работодателя, при която трудовото правоотношение на работника или служителя не се прекратява. 
### Промяна на работодателя по ТПО със запазване на ТПО
Става въпрос само за промяна на работодателя, защото ТПО е с оглед личността на Р/С. Правната уредба е дадена в чл. 123 и чл. 123а КТ. Това са две големи хипотези на промяна на работодателя. Тези текстове казват кога ТПО с Р/С не се прекратява при промяна на работодателя. Това е субективна новация с особености.

Формите на промяна в работодателя са изброени в закона. Според характера им те могат да бъдат разделени на две групи. Едната обхваща промените в организацията и управлението на дейността на работодателя и неговото правно положение. Те са уредени в чл.123, ал.1, т.1-4 КТ.

Сливане. То е налице, когато две или повече отделни предприятия се обединяват и    създават    едно    предприятие. Новосъздаденото предприятие продължава да изпълнява в бъдеще обединения предмет на дейност на двете или няколкото досегашни предприятия. Близко до сливането е и вливането, при което в едно предприятие се включва („влива") друго.

Преминаване на обособена част от едно предприятие и прехвърлянето й кьм друго съществуващо предприятие. Отделената част се присъединява към друго предприятие и то, уголемено с нея, продължава да осъществява дейността й заедно с досегашната си дейност.;

Разпределение на дейността на едно предприятие между две и повече предприятия. То е обратната страна на сливането и вливането. То може да обхване както разпределянето на предприятието между няколко предприятия, така и отделянето от предприятието на една част от него и обособяването й в самостоятелно — отделно предприятие.

Другата група са промените, които настъпват в собствеността на предприятието на работодателя — нейното прехвърляне, ползване и стопанисване. Тяхната уредба се съдържа в ал.1, т.5-6 на чл. 123 КТ.

Смяна на собственика на предприятието или на обособена част от него. Тази форма се изразява в извършващата се в страната приватизация на държавните и общинските предприятия в съответствие със Закона за приватизация и следприватизационен контрол (чл. 2—5, 31—35). Чрез приватизацията държавната и общинската собственост се превръща в частна. Отдаване на предприятието или на обособена част от него под наем, аренда или концесия.

За трудовото право ключово значение имат въпросите за последиците на тези промени за трудовите правоотношения. Основното разрешение, което възприема правната уредба, е: трудовите правоотношения на работниците и служителите се запазват и продължават да съществуват, въпреки и независимо от настъпилите съществени промени в работодателя (чл.123, ал.1 КТ).

При настъпилите промени работодател е този, който непосредствено използва наетата работна сила, организира и управлява трудовия процес и извлича и доходите от стопанската дейност. Важни въпроси поставя и определянето на задължения правен субект за изпълнение на задълженията към работника или служителя, възникнали преди, промяната по чл. 123, ал. 1 КТ. Те са уредени в чл. 123, ал. 3 КТ. Тази законова разпоредба е диспозитивна и предвижда две разрешения:

- предишният и новият работодател могат да се уговарят помежду си за разпределението на тези задължения
- ако предишният и новият работодател не са се уговорили за уреждането на този въпрос, законът установява на свой ред две решения.

Едното е предвидено в чл. 123, ал. 3, т. 1 КТ: при сливане или вливане на предприятия — отговорността се поема от новия работодател.

Другото разрешение е „за останалите случаи". Това са случаите по чл. 123, ал. 1, т. 3—6 КТ. Те обхващат: разпределението на дейността, преминаването на част от едно предприятие към друго и промените в собствеността и нейното ползване. За тях законът установява солидарна отговорност на двамата работодатели: предишния и новия работодател — след промяната. Тази солидарна отговорност е законова. Тя е установена в ал. 3, т. 2. и се реализира съгласно чл. 121—129 ЗЗД. А при солидарната отговорност на двамата работодатели тя може да бъде законова солидарност, която възниква между двамата работодатели по т. 2, ако не е уговорено друго между тях, и договорна — по т. 1 и 2, ако тя е изрично уговорена между тях.

Възлагането на специфични задължения на работодателя, до който се отнасят промените: Първото от тези задължения е задължението за уведомяване. То ще рече: предоставяне на информация-(сведения) по няколко важни въпроса, свързани със същността на предстоящата промяна на работодателя: дата на извършването й, причините, които я налагат, последиците от нея за работниците и служителите; изпълнение на задълженията на работодателя към работниците и служителите за задължения, възникнали преди промяната на работодателя. Идеята на закона е: да се създаде яснота за предприетите промени и работниците и служителите да получат яснота за тях и за бъдещето на техните трудови правоотношения, трудова заетост и пр. Тази информация се дължи на работниците и служителите или техните представители. Тази информация трябва да бъде предоставена не по-късно от 2 месеца преди настъпването на последиците за трудовата заетост и условията на труд на работниците и служителите. Когато промяната при преобразуването на предприятието по чл.123, ал. 1 КТ се съпровожда от мерки, които засягат работниците и служителите и тяхната трудова заетост: съкращения на работни места, промяна в технологията и организацията на производството и др. под., на работодателя се възлага едно второ задължение — за консултации. Съгласно новата редакция на чл. 123, ал. 6 КТ това задължение се състои в: а) провеждане на консултации с представителите на синдикалните организации в предприятието и с представителите на работниците и служителите в предприятието по чл. 7, ал. 2 КТ. Това означава не само да ги уведоми за предстоящите промени, но и да обсъди тези промени с тях, да изслуша тяхното мнение и предложения; б) тези консултации се провеждат „своевременно". Това ще рече: преди работодателят да е уведомил представителите на работниците и служителите за предстоящите промени, т.е. повече от 2 месеца, преди да настъпят последиците от промените за работниците и служителите.

Въвеждането на едно трето задължение на работодателя: да положи усилия за постигане на споразумение с представителите на синдикалните организации и на работниците по чл.7, ал.2 КТ
## **Изгубване на права** 
Изгубването на права в ГП представлява лишаване на правния субект от правото за в бъдеше или отпадане на правото с обратна сила. 

Прекратяване и изгубване: прекратяването на правото винаги води до загубването му - то отпада от правната действителност. Правото може да бъде загубено и без да се прекратява, когато премине у друг. Погасяване и загубване: погасеното право продължава да съществува, но задълженото лице може да му противопостави възражение и да откаже изпълнение. Прехвърляне и загубване: прехвърлянето (отчуждаването) е основание за загубване на правото от праводателя с негово съгласие (при транслативна сукцесия). (М. Марков - разпореждането е по-широко понятие, защото обхваща и обременяването на правото с тежести). СП може да премине към други лица и без съгласието на титуляра (пр. при наследяване).

**Основания за загубване на субективни права:**

**Правилото - занапред при:**

- отказ за абсолютните субективни права - чл. 100 ЗС, но не и за личните субективни права, недопустим е и отказ от невъзникнали права); 

- опрощаване (на задължения - чл. 108 ЗЗД);

- придобиване на правото от друго лице (чл. 99 ЗС);

- сливане на несъвместими качество по едно ГПО (собственик и тутуляр на ограничено вещно право; кредитор и длъжник);

- погиване на обекта;

- изтичане на срока (уговорен или определен в закона;

- изпълнение на задължението (при облигационните права) и др.


**С обратна сила - само в предвидените в закона случаи:**

- настъпване на прекратително условие (чл. 25, ал. 2 ЗЗД);

- унищожаване на сделки (арг. от чл. 34 ЗЗД);

- разваляне на договор, освен ако е с продължително изпълнение (чл. 88 ЗЗД - то е занапред);

- отмяна на дарение (чл. 227 ЗЗД);

- отказ от наследство и др.


