# **Изработка - обща характеристика, отграничения. Сключване и действие на договора за изработка. Особености на прекратяване на изработката.**
## Обща характеристика. Отграничения. Сключване**.**  
Изработката или т.нар. граждански договор е уредена в чл.258 – 269 ЗЗД. Легална дефиниция има в чл. 258 „С договора за изработка изпълнителят се задължава на свой риск да изработи нещо, съгласно поръчката на другата страна, а последната - да заплати възнаграждение”. Произлиза от договора за наем на резултат от труд по римското право. За това в стария ЗЗД е разглеждан като вид договор за наем. По съвременната българска уредба е самостоятелен договор. Съществените елементи на договора са резултатът и възнаграждението.  
### Характеристика на договора за изработка:
Двустранен – създава задължения за двете страни. 

Възмезден по дефиниция и е винаги възмезден. Ако сключим безвъзмезден договор, той няма да бъде за изработка, а дарение.

Консенсуален, което значи неформален, но ще трябва да съобразим ограниченията на свидетелските показания. Освен това чл. 41 ЗОП „Възложителят сключва писмен договор за обществена поръчка с участника, определен за изпълнител в резултат на проведената процедура“ и чл. 160, ал. 2 ЗУТ „Взаимоотношенията между участниците в строителството се уреждат с писмени договори.“ 

Комутативен по правило, но може да бъде и алеаторен. 

В някои случаи ще се окаже, че има вещно действие, например ако материалът е на изпълнителят, той ще стане собственост на възложителя. 

Може да е с оглед личността на изпълнителя, ако това е уговорено. По правило престацията е заместима и може да се използват подизпълнители или наследниците да встъпят. 

Съществена характеристика на договора е че работата се извършва на риск и за сметка на изпълнителя Чл. 259 „Ако не е уговорено друго, изпълнителят е длъжен да изработи поръчаното със свои средства“. Изключение от това правило има ако изпълнителят е предупредил, че предоставените му материали са били негодни чл. 267, ал. 2 „Изпълнителят има право на възнаграждение, ако изпълнението на работата е станало невъзможно изцяло или отчасти вследствие негодността на материала или на проекта, дадени от поръчващия, и изпълнителят своевременно го е предупредил.“ Рискът за самите материали е за този, който ги е дал Чл. 263 „Рискът от случайно погиване или повреда на материала се понася от страната, която го е дала, ако другата страна не е в забава.“

Страни – изпълнител и поръчващ. В практиката е придобил гражданственост термина “изпълнител” и  “възложител на работата”. Тук ще се използват термините “изпълнител” и “възложител” (майстор и клиент).

Предмет на договора е за facere, за трудов резултат. Можем да говорим за договор за изработка или поправяне на отделна вещ, за извършване на строеж, дори за пренасяне по суша и море.
### Отграничения:
Трудовия договор – по трудов договор се престира не резултатът от труда, а самия труд. Работникът не носи риска от извършването на работата. При трудовия договор, в процеса на работа възникват определени отношения между страните – работник-работодател, докато при гражданския договор такова отношение няма. Характерно за гражданския договор е самостоятелността на изработващия. При гражданския договор изпълнителят носи риска и средствата са за негова сметка, той може и да не е изпълни лично. Трудовият договор е формален.

Договора за услуга (ненаименования договор). Не се дължи резултатът от труда, а самите действия, които представляват услугата.

Договора за продажба. Близостта на договора за изработка с договора за продажба ще се наблюдава само в хипотезата, в която изработката е за нова вещ, която ще се изработва с материали на изработващия. Тогава ще трябва да отличаваме дали сме изправени пред продажба на бъдеща вещ, която продавача ще произведе или пред договор за изработка. Разликата ще дойде от специфичността на предмета. Продажбата на бъдеща вещ  е продажба на конфекция. Договора за изработка предполага изработване на нещо уникално, съгласно вашите изисквания за това нещо. Колкото по-малко са специфичните изисквания към предмета, толкова повече се доближаваме до продажба.

Мандатен договор. Обикновено се казва, че при изработката се дължи фактическо действие, докато при мандатния договор се дължали правни действия. Това до голяма степен може да се окаже, че е вярно и у нас то едва ли не е канонизирано. Освен това мандатарът действа за сметка на манданта. При договора за поръчка действията, които извършва довереника са за сметка на доверителя. И ако поръчката стане невъзможна, а е уговорено възнаграждение, това възнаграждение се дължи. Обратно, при договора за изработка, предприемача действа за собствен риск и за собствена сметка.

Видове договори за изработка. Можем да ги разграничим според различни критерии – например, обикновен договор за изработка и договор за изработка в строителството; договор за изработка с оглед личността на майстора и договор за заместимо действие; договор за изработка на нова вещ с материали на клиента (ишлеме) и договор за изработка с материали на изработващия.
## **Задължения на страните. Отговорност. Особености при прекратяването.**
### `   `Задължения на изпълнителя. 
Преди всичко негово задължение е да изработи поръчаното: 

Задължението на изпълнителя е да свърши работата със свои средства, съгласно чл. 259 „Ако не е уговорено друго, изпълнителят е длъжен да изработи поръчаното със свои средства”. Под „свои средства” в случая нямаме в предвид материалите, а инструментите и други съоражения, с които се извършва работата. Правилото е диспозитивно и страните могат да се освободят от него като уговорят друго.

Да свърши работата, съгласно поръчката на другата страна. Под това разбираме, че идейният проект се дава от клиента.

` `Чл. 260 във връзка с проекта и материала на клиента, създава за изпълнителя едно много важно задължение: „Изпълнителят е длъжен да предупреди веднага другата страна, ако даденият му проект или доставеният му материал е неподходящ за правилното изпълнение на работата, и да иска извършване на нужните промени в проекта или доставяне на подходящ материал. Ако другата страна не стори това, изпълнителят може да се откаже от договора.Ако изпълнителят не направи това предупреждение, той отговаря пред другата страна за причинените й вреди”.

Чл. 261 „Изпълнителят е длъжен да изпълни работата така, че тя да бъде годна за обикновеното или предвиденото в договора предназначение. Изпълнителят, който извършва работата със свой материал, отговаря за доброто качество. Когато няколко лица са се задължили да извършат общо една работа, те отговарят солидарно, ако не е уговорено противното”. Той всъщност отговаря както за недостатъците на работата, така и за отклонение от поръчката. Понятието аз недостатъци е същото като при продажбата, а отклонение е всяко различие от поръчката. И двете се установяват при приемането чл. 264 „При приемането той трябва да прегледа работата и да направи всички възражения за неправилно изпълнение, освен ако се касае за такива недостатъци, които не могат да се открият при обикновения начин на приемане или се появят по-късно За такива недостатъци поръчващият трябва да извести изпълнителя веднага след откриването им. Това не е необходимо, ако изпълнителят е знаел недостатъците“. При съществени отклонения и недостатъци, възложителят може да развали договора или да търси обезщетение. При несъществени недостатъци и отклонения може да иска тяхното отстраняване безвъзмездно от изпълнителя или със свои действия, но за негова сметка. Може и да намали възнаграждението. До поправката може да упражнява възражение за неизпълнен договор, а ако неизпълнението е виновно и обезщетение за вредите. Ако недостатъците се дължат на дадения от възложителя неподходящ материал, изпълнителят е свободен от отговорност, стига да е предупредил и да е поискал друг материал. Чл. 265 „Ако при извършване на работата изпълнителят се е отклонил от поръчката или ако изпълнената работа има недостатъци, поръчващият може да иска: поправяне на работата в даден от него подходящ срок без заплащане; заплащане на разходите, необходими за поправката, или съответно намаление на възнаграждението. Ако отклонението от поръчката или недостатъците са толкова съществени, че работата е негодна за нейното договорно или обикновено предназначение, поръчващият може да развали договора. Тия права се погасяват в шест месеца, а при строителни работи - в пет години.“

Изпълнителя е самостоятелен в изпълнение на работата си, но е длъжен да допуска възложителя на проверки чл. 262, ал. 1: „Поръчващият може да проверява изпълнението на договора във всяко време, стига само да не пречи на изпълнителя”.

Ако договорът е с оглед на личността, трябва да извърши работата лично.

Ако е уговорен срок – да го спази. При неизпълнение изпълнителя отговаря за забава. Забавата трябва да е виновна. С нея преминава рискът за материала, ако той е бил на изпълнителя. Възложителят може да упражни възражение за неизпълнен договор, да развали договора или да иска обезщетение.  

Има обаче, едно специално правило на чл. 262, ал. 2 „Ако стане явно, че изпълнителят няма да може да изпълни в срок работата или че няма да я изпълни по уговорения или надлежен начин, поръчващият може да развали договора, като има право на обезщетение по общите правила”. Това е една особена хипотеза на предварително, антиципирано разваляне на договора – клиента не е длъжен да чака да изтече срока и тогава да се разбере, че работата няма да бъде свършена. Ако от действията на изпълнителя е видно, че той няма да може да изпълни в срок, той може да развали договора още преди да е изтекъл срока за изпълнение.

Задължение да предаде изработеното. Ако материалът е на изпълнителя с предаването се прехвърля и собствеността над него. При предаването трябва да се върнат неупотребените материали ако са на възложителя. Предават се документите и указания за използване. Преминаване на собствеността е от значение единствено в хипотезата на договора за изработка, при която се изработва нова вещ с материали на изпълнителя. В тази хипотеза се оказва, че изпълнителя, освен да свърши работата има и задължение да достави собствеността на клиента. Според чл. 263 риска от случайното погиване на материала се носи от страната, която го е дала, освен ако другата страна не е в забава, би следвало, че всъщност този риск ще премине едва чрез предаването. Според Конов, общото правило би трябвало да бъде, че собствеността преминава заедно с риска, при предаването на изработената вещ, освен ако другата страна не е в забава на кредитора. Давността е 6 месеца и започва да тече от предаването на вещта.
### Задължения на поръчващия. 
Да плати цената Чл. 266 „Поръчващият трябва да заплати възнаграждението за приетата работа. Ако възнаграждението е уговорено по единични цени, размерът му се установява при приемането на работата. Ако през време на изпълнението на договора надлежно определената цена на материала или на работната ръка бъде изменена, възнаграждението се съответно изменя, макар и да е било уговорено изцяло“. Цената би могла да бъде уговорена по два начина: 1) за цялата работа – общо една или 2) за отделните операции, които ще се извършват. Ако е уговорена по единични цени, се определя при приемането. Ако е общо определена, може да се измени съответно при промяна на цените. Ако обаче, изпълнителят е в забава, тогава бихме могли да разсъждаваме дали той ще може да се ползва от този текст, защото ако би си свършил работата на време, той би използвал една по-евтина работна ръка и би вложил материалите по съответни цени. Дължи се при приемането и то веднага без покана. При неизпълнение може да се отправи възражение за неизпълнен договор при хипотезата на чл. 90, ал. 2 „Когато от обстоятелствата е ясно, че има опасност едната от страните да не изпълни задължението си, другата страна може да откаже да изпълни своето задължение, освен ако й се даде надлежно обезпечение“ и да текат мораторни лихви (тези правила са диспозитивни). Има и право на задържане върху вещта за заплащане на вземанията по договора. Разбира се и иск за изпълнение на задължението за плащане на цената.

Да окаже необходимото съдействие. Това задължение се извежда от чл.260 и при неизпълнение, изпълнителят може да се откаже от договора като получи обезщетение и възнаграждение. Според Конов такова задължение е и да представи материала, респ. проекта, ако материала е негов. Има дори хипотези на изработка, при които не може въобще да се пристъпи към изпълнение на задължението, ако не сте оказали необходимото съдействие. Например, подстригването – трябва да отидете при фризьора.

Да приеме изработеното. Приема се ако изпълнението е точно. Това включва не само да получи, но и да одобри резултата. Приема се, че ако не направи възражения, работата е приета чл. 264, ал. 3 „Ако не направи такива възражения, работата се счита приета“. С приемането преминава собствеността и риска, а възнаграждението става изискуемо, започва давността за откриване на недостатъци. 

` `Рискове. Рискът от случайното погиване на материала се носи от този, който го е дал. А риска от невъзможността да се свърши работата се носи от изработващия. Съгласно чл. 267 „Ако изпълнението на работата стане невъзможно вследствие причина, за която никоя от страните не отговаря, изпълнителят няма право на възнаграждение. Ако една част от работата е била изпълнена и може да бъде полезна за поръчващия, изпълнителят има право на съответната част от уговореното възнаграждение.Изпълнителят има право на възнаграждение, ако изпълнението на работата е станало невъзможно изцяло или отчасти вследствие негодността на материала или на проекта, дадени от поръчващия, и изпълнителят своевременно го е предупредил”. Може да се приеме,че чл. 267 е специален по отношение на чл. 89, който урежда въпросите при частична невиновна невъзможност в смисъл, че договора за изработка няма да се прекрати по съдебен ред в случай че изпълнителят е свършил отчасти работата и след това не може да я продължи поради обективна невъзможност.

Има две специални правила за прекратяването на договора за изработка, типични само за него. Едното е чл. 269, който вече бе разгледан по аналогия при продължаването на договора за издръжка и гледане, след смъртта на длъжника-приобретател.

Чл. 269 „Ако изпълнителят умре или стане неспособен да извърши работата, договорът се прекратява, освен ако не е бил сключен с оглед личността на изпълнителя и ако наследниците му се съгласят да продължат изпълнението”. Наследниците не са длъжни да продължат изпълнението, но ако не го продължат, понеже риска от случайната невъзможност се носи от изпълнителя, те няма да получат възнаграждение. За да запазят пълното възнаграждение, те трябва да довършат работата, но срещу тях това не може да се претендира. „При прекратяване на договора поръчващият трябва да заплати извършената работа и полезно вложените материали съобразно уговореното възнаграждение” (чл. 269, ал. 2).

Отказ от страна на клиента. Той е уреден в чл. 268 „Ако има основателни причини, поръчващият може да се откаже от договора, макар изпълнението и да е започнало, като заплати на изпълнителя направените разходи, извършената работа и печалбата, която той би получил от изпълнението на работата”. Спорно е какво е  основателна причина. Само, че при този произволен отказ, той ще трябва да плати това, което е посочено в чл. 268, а именно: “…направените разходи, извършената работа и печалбата, която той би получил от изпълнението на работата”. Казано иначе, той трябва да му плати пълно възнаграждение, с изключение на това, което спестява изпълнителя от това, че не довършва  работата. Това правило дава една изключителна свобода на клиента и това е оправдано. Това правило ще ни помогне да не водим спорове по отношение на работата на изработващия, когато при проверката се установи, че той не работи както трябва.


