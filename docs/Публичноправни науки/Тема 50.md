---
title: Тема 50
---

# **Тема 50. Правен режим на данък върху доходите на физическите лица и корпоративния данък.**
## Данък върху доходите на физическите лица
ДДФЛ е уреден в ЗДДФЛ. Данъчното облагане на ФЛ ревизира установения в КРБ принцип – чл.60, че гражданите плащат данъци според доходите и имуществото си.

От гледна точка на общата характеристика, данъкът е пряк, подоходен, пропорционален, годишен, републикански. 

Субектът на облагане и носителят на данъчна тежест е едно и също лице. Този данък е свързан с облагането на доходите на ФЛ. По принцип е републикански данък, постъпва в този бюджет. Има дискусия част от него да постъпва като приход към общините.  ДДФЛ е пропорционален – 10%. Субекти на облагане - физически лица и ЕТ. Това следва от чл.1 на ЗДДФЛ. В закона се използва по-широкото понятие “данъчнозадължени лица”. Както всеки данъчен закон, и този закон определя ФЛ като местни и чуждестранни. В чл.4 е дадено понятието за местно лице, а в чл.5- чуждестранно лице. *Гражданството не е критерий за определяне на лицето като местно*, критериите са постоянен адрес, пребиваване на територията на България повече от 183 дни, изпращане в чужбина по поръчение на българската държава, нейните организации и предприятия, както и членовете на семействата. За понятието “постоянен адрес” се препраща към Закона за личните документи. 

Местните ФЛ са задължени за доходите, придобити от източници в България и в чужбина – т.е принципът на облагане на световния доход. Чуждестранните са данъчнозадължени само за доходите с източник от страната. Затова в чл.8 са изброени доходите, които са с източник от България. В този закон §1, т.1 от ДР е дадено определение за България в географски и политико-юридически смисъл.  

Видовете доходи най-общо са разграничени в чл.10.

- Доходи от трудови правоотношения
- доходи от стопанска дейност като ЕТ
- доходи от друга стопанска дейност
- доходи от прехвърляне на права или имущество
- Доходи от наем 

По същия модел е разделена и данъчната декларация. Без значение дали доходите са парични или непарични. Остойностяването на непаричните доходи е по пазарни цени към датата на придобиването. В чл.11 е определен моментът на получаване на дохода. Задължението възниква абстрактно, когато доходът е получен, а не когато е възникнало основанието за плащане. Принципно всеки доход се счита за облагаем- чл.12, освен изрично необлагаемите доходи. Необлагаемите са уредени в чл.13, а отделно при всяка от категориите доходи, изброени в чл.10, също са посочени необлагаеми. От чл.13 могат да се изведат примери. 

Принципът е, че данъкът е годишен. Дължат се и авансови вноски. Данъчната година е календарната година.  

Облагаемият доход и данъчната основа се определят за всеки източник на дохода поотделно. Така е и при данъчната декларация. Накрая се извеждат и се изчислява годишната данъчна основа, като сбор от сумите за различните данъчни основи.  От така получената годишна данъчна основа, се приспадат предвидените облекчения. Облекченията са изброени в чл.18-23 и основанията за тях се удостоверяват с годишната декларация чрез документи, приложени към нея. Чл.23 описва документите, които доказват основанията. Облекчения са например за лица с намалена работоспособност, лични вноски за застраховане, дарения за предвидени цели и субекти, за млади семейства във връзка с ипотечни кредити за закупуване на жилище. 

От обхвата на закона е изключен патентният данък, който е уреден в ЗМДТ. Патентият е вид подоходен данък, при който  за определени видове дейности, с оглед мястото на извършване на дейността, въз основа на икономически показатели, е определен евентуален доход, който те биха получили и се определя данък в абсолютен размер, независимо от реалнополучения доход. Патентният данък постъпва към бюджетите на общините.  

**Доходите от трудови правоотношения** – и това е обичайният вид доход и правната уредба е в чл.24 и сл. В §1, т.26 се дава специално определение за трудови правоотношения за целите на облагането, което още веднъж подчертава автномията на данъчното право. Тук се включва трудовото възнаграждение и всички други доходи, изплатени от или за сметка на работодателя. В ал.2 на чл.24 са изброени доходи, свързани с трудовото правоотношение, които не са включени в облагаемия доход. И тук за такива се считат различни обезщетения, безплатна храна и работно облекло, командировки. Годишната данъчна основа се определя като се приспаднат внесените за сметка на ФЛ осигурителни вноски- и двата вида- по КСО и по ЗЗО. Изчислява се след издаването на служебни бележки от работодателя, по които е описано. 

**Доходи от стопанска дейност** – тук разграничаваме два вида доходи –доходи от дейност като ЕТ и доходи от друга стопанска дейност. 

Доходи от дейност като ЕТ:

Особеното при определяне на **облагаемия доход при ЕТ**- чл.26, е, че той се формира по реда на ЗКПО, т.е трябва да се стигне до данъчна печалба по смисъла на ЗКПО, като се отчита спецификата на дейността на ЕТ и, макар определена по реда на ЗКПО, тези доходи се декларират в годишната данъчна декларация като доходи на ФЛ. При тази категория доходи, при определяне на годишната данъчна основа, се приспадат направените социалноосигурителни вноски от едноличния търговец. Ставка 15 %.

**Доходи от друга стопанска дейност**. При доходите от друга стопанска дейност - чл.29, подходът на законодателя е друг- придобитият доход се намалява с т.нар нормативнопризнати разлики, т.е независимо дали тези разходи са извършени или надвишават размера на нормативнопризнатите, се допуска като разход това, което е предвидено в закона. Например за лица, упражняващи свободни професии, 25% е нормативнопризнатият от получения доход, а за доходи от събиране на гъби, билки и плодове- 40%.  И тук се приспадат внесените за сметка на лицето осигурителни вноски. 

Следващата група доходи **са от наем или друго възмездно предоставяне** на ползване на права или имущество - чл.31. Тук се допускат 10% нормативнопризнати разходи. Обхващат се доходите както от движимо, така и от недвижимо имущество, като се приспадат внесените вноски за здравно осигуряване.

Следваща категория са **доходите от прехвърляне на права или имущество** – чл.33. На първо място, обхваща се доходът от продажба или замяна на недвижимо имущество. Тук трябва да се има предвид горепосоченото данъчно обклекчение. Допуска се 10% нормативнопризнати разходи. Пример- *когато се купи едно имущество, трябва да се ползва известно време, за да се сметне, че се използва за лични нужди*. Когато само го купим и го продадем- пак се облага, защото имаме спекулативна цел. На второ място, доходите от продажба на движимо имущесво, но не всяко, а изрично посочените в закона- превозни средства, произведения на изкуството, продажба и замяна на акции, дялове итн.  

Последна категория доходи - такива от **други източници** - чл.35. Особеното е, че тук няма нормативнопризнати разходи. Тук се включват и обезщетения за пропуснати ползи и неустойки с такъв характер, упражняването на права в/у интелектувална собственост, всички други източници, непосочени в този закон. 

Доходите на чуждестранните лица се облагат, ако са с източник от страната- тук се свързват двата текста – чл.8 и чл.37. Те се облагат с окончателен данък, като данъкът принципно се удържа от платеца. Както стана дума при корпоративно облагане, предвиден е и окончателен данък при дивиденти и ликвидационни дялове. 

Окончателен данък е предвиден и за доходи във връзка с доброволно пенсионно и здравно осигуряване и застраховки “Живот”. ( при обратно получаване на дохода).

Въпреки че данъкът е годишен, с цел регулярно постъпване на приходи в бюджета, са предвидени авансови вноски- чл.45, лицата по ТПО. Ставката е както основната ставка- 10%. Възможни са различни начини за внасяне.

Авансов данък се дължи и при доходи от наем и предоставяне на имущество. За удържания от трети лица данък се изисква служебна бележка, в която се удостоверява получения доход и удържания данък- това прави например работодателят или предприятия, които изплащат такива суми. 

Данъчната ставка за хипотезите по чл.38 е 5%- дивиденти и ликвидационни дялове. Данъкът е годишен и естествено при определянето му се приспадат внесените авансови вноски. Местните ФЛ подават годишни данъчни декларации, като са изброени доходите, за които се подава такава. Чуждестранните ФЛ по изключение подават, само за някои категории доходи. 

В чл.52 е уредено освобождаването от задължение за подаване на годишна данъчна декларация. Примерно - само от ТПО с един работодател. Срокът за подаване на декларацията е 30.04 на следващата календарна година след придобиване на доходите. Предвидени са отстъпки от предвидения окончателен данък за довнасяне, ако например декларацията се подаде до 10.02. Подават се в ТД по постоянния адрес на ФЛ. 

## Корпоративен данък
Когато говорим за корпоративно облагане, се има предвид облагане на печалби и доходи на корпоративни образувания. Така корпоративно е облагането на печалби и доходи на ЮЛ и неперсонифицирани дружества. 

Данъкът е пряк –  субектът на облагането и носителят на данъчната тежест съвпадат. Този данък е и по доходен. Особено на съдържанието на самия закон е, че с него се очертава собствена правосубектност за целите на данъчното право, като неперсонифицираните дружества и осигурителните каси се приравняват на ЮЛ (чл.2, ал.2). Също така за бюджетните предприятия, организаторите на хазартни игри и дейностите по опериране на кораби се облагат с алтернативен данък, предвиден е специален ред за облагане (чл.5, ал.4). В закона се използва понятието “място на стопанска дейност” на чуждестранните лица, което също се характеризира с особена данъчна правосубектност за целите на облагането с корпоративен данък. Определението за това понятие се съдържа в §1, т.5 от ДР на ДОПК. 

Със закона се въвеждат и директивите на ЕС относно прякото данъчно облагане, свързани с облагането на дивиденти, облагането на лихви и роялти между свързани дружества и свързани с данъчното облагане при различни форми на преобразуване.

В закона няма конкретна разпоредба, в която да са изброени преобразуванията на счетоводния финансов резултат за целите на определяне на данъчната основа или данъчната печалба за корпоративния данък, а са изведени общи правила за определяна на данъчния финансов резултат, като се въвеждат наложили се в практиката понятия като данъчна постоянна разлика и данъчна временна разлика. 

Данъчна постоянна разлика е счетоводен приход или разход, който не се признава за данъчни цели през текущия или следващи данъчни периоди. 

Данъчна временна разлика възниква, когато приход или разход е признат за данъчни цели в година, различна от годината на счетоводното му отчитане. Принципът е, че данъчното законодателство по различен начин за целите на определяне на данъчната основа на корпоративния данък признава или не признава счетоводните приходи или разходи.

За чуждестранните лица се предвижда удържане на данъци при източника на доходи, получени на територията на България. Принципът е, че ставката е 10%, но има намалени или нулеви ставки. 

Всички ЮЛ се облагат с корпоративен данък, независимо дали осъществяват някои от дейностите, попадащи в обхвата на патентното облагане по реда на ЗМДТ. Патентният данък замества данъка в/у общия доход и правната уредба е в ЗМДТ, като преди това беше в ЗДДФЛ. 

Субекти на облагане и данъчно задължените лица се извеждат от тълкуването на чл.1 и чл.2, използва се понятието за данъчнозадължени лица като по-широко понятие. На първо място като данъчни субекти са определени местните и чуждестранните ЮЛ или неперсонифицирани дружества, които се приравняват на ЮЛ. 

В чл.3, ал.1 ЗКПО се дава определение за местно лице, като от значение е законодателството, по което е учредено ЮЛ. За местните лица е предвидено прилагането на универсалния принцип или принцип на облагане на световния доход, т.е те се облагат за печалбата им от всички източници в страната и чужбина с корпоративен данък. Специфични субекти са организаторите на хазартни игри, бюджетните предприятия и лицата, извършващи дейност по опериране на кораб, които вместо с корпоративен се облагат с алтернативни данъци, т.е за тях има специален ред за определяне на данъчната основа. 

Когато се посочват местните ЮЛ, се имат предвид *всички* търговски дружества по ТЗ и кооперациите. Не се обхващат клоновете на чуждестранните лица и търговските им представителства, тъй като те се обхващат от понятието “място на стопанска дейност”. Обхващат се на второ място и ЮЛ, които не са търговци*, а извършват търговска дейност*, т.е сделки по ТЗ или отдават под наем имущество. Лицата, които не са местни, са чуждестранни – за тях е предвиен териториалният принцип на облагане, като те ще подлежат на облагане, на първо място, с корпоративен данък, ако осъществяват дейност с място на стопанска дейност, и на второ място- за доходи от източници в страната.  

Понятието “място на стопанска дейност” е създадено от данъчното право, именно за целите на корпоративното облагане. Целта е да се създаде правна конструкция, чрез която дейността на чужд.лица на територията на страната да може да се облага с корпоративен данък.  Същото понятие се съдържа и в сключените от България международни спогодби за избягване на двойното данъчното облагане, като там самостоятелно е определено съдържанието. Целта е чрез това понятие да се обоснове облагане на печалбите с корпоративен данък в държавата, в която се осъществява дейността (държавата-източник). Най-общо се изхожда от начина, по който тази дейност е свързана с държавата източник. Разграничават се две връзки: 

Предметна (обективна) – при нея предприятието трябва да разполага с определено място, чрез което да извършва цялостно или частично дейността си. 

Лична (субективна) – тя ще обоснове място на стопанска дейност, когато предприятието разполага с представител със зависим статут, като зависимостта следва от отношенията помежду им. 

Дали е налице място на стопанска дейност се решава чрез *фактическа преценка*. Така чуждестранното лице може на територията на България, от една страна, да осъществява дейност чрез място на стопанска дейност (например клон), а от друга страна- получава доходи без да има място на стопанска дейност (например дивиденти, лихви, авторски и лицензионни възнаграждения, които се облагат самостоятелно).

Чрез определянето на тер.обхват на закона се определя как той действа в географски отношения – така се определя изразът “печалби/доходи от източници в страната”. По принцип е меродавен тер.обхват на приложение на националното данъчно право- в §1, т.1 от ДР на ЗКПО е определено понятието “страната” в географски и политико-юридически смисъл.  

В глава 2 от Закона е определено кои печалби и доходи се считат за такива- чл.12, който се свързва с чл.194, 195 и сл. Така например според чл.12- източници от страната са лихви, доходи от наем, авторски и лицензионни възнаграждения, технически услуги, дивидент, ликвидационни дялове. В закона се дават легални определения на тези понятия (част от тях) и ще направи впечатление, че има разлика съдържанието им по гражданското и данъчното право. Практически именно правната квалификация създава трудности. 

В изложението посочихме и обектите на облагане- това са печалбите на ЮЛ или на местата на стопанска дейност, доходите на чужестранните лица, дейностите, облагани с алтернативен данък  и някои видове разход. (чл.1 във връзка с чл.5) 

Данъците по този закон постъпват в републиканския бюджет, а за невнасянето им в срок, както и за авансовите вноски се дължи лихва за просрочие. 

В част 2-ра от закона се съдържат правилата за определяне на данъчната основа на корпоративния данък. Най-общо това е трансформираният за целите на облагането счетоводен, финансов резултат. Или както е казано в чл.18- данъчният, финансов резултат е счетоводният финансов резултат, преобразуван по ред, предвиден в този закон. В §1, т.16 от ДР е определено понятието за счетоводен финансов резултат, а именно този отчет за приходите и разходите за определен период- преди начисляването на разходите за данъци върху приходите от печалба. 

Важно е да се подчертае, че преобразуванията са изчерпателно определени в този закон. Самото преобразуване се изразява в признаване или не за данъчни цели на определени приходи или разходи. Така, след преобразуването, положителният данъчен финансов резултат е данъчна печалба, а отрицателният данъчен финансов резултат е данъчна загуба. Като данъчната основа е данъчната печалба всъщност. Данъчната ставка е 10%. Данъчният период е календарната година, освен при новообразувани дружества или ако има предвиден специален ред. Счетоводният финансов резултат се преобразува с данъчни постоянни разлики и с данъчни временни разлики и други суми, предвидени в закона. Данъчните постоянни разлики са счетоводни приходи или разходи, непризнати за данъчни цели. 

В чл.26 са изброени непризнатите разходи за данъчни цели – такива са например разходите, несвързани с дейността, т.е които пряко не обслужват търговската дейност на данъчнозадълженото лице. На второ място – разходи, които не са документално обосновани, а документалната обсонованост е изведена в чл.10 на ЗКПО и изисква първичен счетоводен документ по смисъла на Закона за счетоводството, отразяващ вярно стопанската операция. Друг лесно разбираем пример са *разходите за глобии други санкции за нарушаване на нормативните актове*- счетоводно това са разходи за ЮЛ, но данъчният закон не ги признава за такива. 

В чл.27 са изброени непризнати приходи за данъчни цели- това са приходите в резултат на разпределени дивиденти от местни ЮЛ- това е така, защото дивидентът е следствие на вече обложена с данък печалба и повторното му признаване за приход ще доведе отново до облагането; или приходи от лихви за надвнесени публични вземания- например имаме ревизионен акт, който плащаме, но печелим делото- възстановява ни се, заедно с лихвите. 

На второ място са данъчните временни разлики. Те възникват, когато приходи или разходи са признати за данъчни цели в година, различна от годината на счетоводното им отчитане - чл.24. Тук като пример от чл.34 ще посочим правилото, че приходите и разходите от последващи оценки на активи и пасиви не се признават за данъчни цели в годината на счетоводното им отчитане, а в годината на отписването на съответния актив или пасив. В чл.38 е посочено, че разходите за провизии (резерви) за задължения не се признават за данъчни цели в годината на счетоводното им отчитане, а в годината на изплащане на задълженията. 

Последната хипотеза на преобразуване е за други суми, които законът определя да участват при определянето на данъчния резултат – пример е чл.34, който урежда данъчното третиране на печалбите и загубите от сделки с ценни книги на публични дружества или колективни инвестиционни цели на регулирания български пазар. Става дума за печалби от разпореждане с финансови инструменти. 

Важна особеност при КПО е режимът на амортизация за данъчни цели –  глава 10. Принципът е – за данъчни цели не се признават счетоводните разходи за амортизации, а само годишните данъчни амортизации, определени в данъчния закон. В чл.55 са определени 7 категории активи, подлежащи на амортизация, като за всяка група е посочена годишната данъчна амортизационна норма. Затова данъчният закон предвижда данъчнозадължените лица да изготвят и водят данъчен амортизационен план. 

След като се спазят всички правила на преоразуване и амортизация, се стига до данъчния резултат. 

В началото споменахме, че законът предвижда алтернативно на корпоративния данък облагане на три категории дейности – на първо място на бюджетните предприятия, при които се облагат приходите от наем или от извършване на търговски сделки- чл.249 и 250. На второ място- облагането на хазартните игри, където данъчната основа е стойността на залозите- чл.222-223 ЗКПО. На трето място- дейностите от опериране на кораби, където от значение е тонажът на кораба- чл.257-чл.258. 

В част 3 на Закона са уредени данъците, удържани при източника, като разграничаваме два режима: 

В чл.194 е уредено облагането на дивиденти и ликвидационни дялове, разпределени от местни ЮЛ. Следва да се обърне внимание на ал.3, т.3, която изключва от облагане дивидентите, разпределени на ЮЛ, местно лице на държава-членка на ЕС или страна по Споразумението за ЕИП. Така се въвежда директивата за облагане на дивидентите м/у дъщерни дружества и дружества-майки в ЕС. 

Втората група доходи (режим) са други доходи, посочени в чл.195, но изброени в чл.12. По принцип данъчната основа е брутният размер на изплатените доходи. В чл.200 е посочена ставката, като принципът е, че за дивиденти е 5%, а за другите доходи 10%. От 2011 е в сила чл.200а, който въвежда и транспонира директивата, свързана с облагането на лихви, авторски-лицензионни възнаграждения в рамките на ЕС. Ставката е 5%, а условията са предвидени в самата разпоредба. Ако не са налице тези условия, предвидени в чл.200, ставката ще е 10%. 

От обхващането на обектите на облагане, останаха “някои видове разходи”, които законът предвижда. Това са представителните разходи, някои видове социални разходи, разходи, свързани с експлоатация на превозни средства за управленска дейност.  Този данък е окончателен, данъчната ставка се определя в чл.216( 10%).

Законът предвижда, макар че данъкът е годишен, авансови вноски. (глава 14 ЗКПО). Те могат да бъдат месечни или тримесечни. 

Принципно месечни авансови вноски дължат лица, формирали данъчна печалба за предходната година. Ставката на авансовите вноски също е 10%. За първите три месеца на година, тъй като данъчната декларация все още не е подадена, за база за изчисляване на месечната авансова вноска, се взима данъчната печалба за по-предходната година, като законът за държавния бюджет предвижда и коефицент, отразяващ промените в икономическите условия. 

Тримесечните авансови вноски правят лицата, които са приключили предходната година с данъчна загуба или са новообразувани.

За авансовите вноски се дължат лихви. Сроковете са определени в чл.90. В чл.88 е предвидена възможност за подаване на декларация за намаляване на авансовите вноски. 

Декларирането на корпоративния данък е определено в чл.92. Срокът е до 31.03 на следващата година, като се подава годишна данъчна декларация, заедно с годишен отчет за дейността, ако за отчета не е предвиден специален режим. И тук са предвидени облекчения, ако декларацията е подадена по електронен път за не повече от 1000лв.  Срокът за внасяне е също до 31.03. 

В чл.94 е уреден специален режим на прихващане, различен от този по ДОПК, който дава възможност надвнесеният корпоративен данък да се приспадне от последващи авансови вноски. 

Данъкът при източника на чуждестранните лица се внася от платците на доходите, като за тях също са предвидени срокове в чл.202. Чл.203 предвижда солидарна отговорност между платеца и получателя на дохода. 

В закона се прави разграничение между различните данъчни облекчения. 

На първо място в чл.166 е уреден преотстъпването на корпоративен данък, a именно данъкът се начислява като задължение към бюджета, но остава при лицето, за да се разходва за цели, определени със закон. Като примери можем да посочим- преотстъпване на организации, предприятия, наемащи хора с увреждания- чл.178; преотстъпване на социални и здравно-осигурителни фондове- чл.181; преотстъпване до 2013г. на данък за дейност в общини с определена степен на безработица- чл.184. 

Другата форма е освобождаване от облагане с корпоративен данък- като изцяло освободени са корпоративните инвестиционни схеми, дружествата със специална инвестиционна цел и БЧК. 
