---
title: Тема 54
---

# **Тема 54. Данъчни нарушения и престъпления. Производство по установяване на данъчните нарушения. Санкции.**
## Данъчни нарушения
Заплащането на данъци е основно конституционно задължение- чл. 60. Естествен е стремежът за избягване на данъчните задължения.  Стига се често до неправомерно поведение. Решаване на административно-наказателни преписки, издаване на актове за удостоверяване на нарушения са част от правомощията на органите по приходите. 

Данъчните нарушения се проявяват в няколко направления. Когато задължението е възникнало, но се извършват действия или се бездейства, за да се осуети неговото изпълнение и по този начин се накърнява публичният интерес. На второ място е възможно данъчното задължение да не е възникнало, защото не е осъществен пълният му фактически състав, но това е резултат от противоправни действия или бездействия. На трето място - когато в резултат на противоправни действия или бездействия, е забавено осъществяването на фактическия състав или е реализирано не в предвидения от закона вид. 

Данъчното нарушение може да се определи като деяние, действие или бездействие, проявяващо се във виновно неизпълнение или лошо изпълнение на задължение, установено с данъчноправна норма, обявено от данъчния закон за наказуемо с административно наказание, налагано от органите по приходите по административен ред при НАП, митническите органи, когато става дума за акцизи, и местните органи, когато става дума за местни данъци.

**Обект на посегателство –** обществените отношения, регулиран от нормите на данъчното законодателство в интерес на държавата, ЕС, гражданите и техните организации, общините; и са охранявани чрез предвидена в данъчния закон адм.наказателна отговорност. 

**Родовите обекти** на данъчните нарушения могат да се обособят в следните категории:

- обществени отношения, свързани с обхващането на данъчните субекти; 
- обществени отношения, свързани с обхващането на данъчните обекти (установяването на данъчните задължения); 
- обществени отношение, които се развиват при плащането на данъчните задължения; 
- обществени отношения, свързани с упражняването на данъчен контрол; 
- обществени отношения, с които се гарантират права на данъчните субекти (санкции за органите по приходите).

**Субектите на данъчните нарушения** – може да е всеки участник в данъчния процес – местно/чуждестранно физическо лице; ЮЛ, неперсонифицирано дружество, орган по приходите, който отговаря на общите и специалните признаци, посочени в състава на данъчното нарушение и общите разпоредби на ЗАНН.

Общите правила на ЗАНН относно **вината** (чл. 6 и 11), като елемент на субективната страна на данъчното нарушение **намират субсидиарно приложение. Добросъвестността** се изразява в полагането на дължимата грижа за срочното и точно изпълнение на данъчните задължения. Терминът “добросъвестност” е с гражданскоправен произход, но ДОПК му дава допълнително, друго съдържание за данъчни цели. 

За данъчни нарушения се предвижда **административна наказателна отговорност**. Една от особеностите при определянето на административните наказания при данъчни нарушения е, че понякога паричните санкции, глоби и имуществената санкция са съизмерими с неизпълненото задължение в размера на дължимия данък или в двоен размер на данъка. Това се критикува, доколкото се изключва възможността за индивидуализация, като постепенно законодателната техника е санкцията да е относително определена.  Пример- чл.112 ЗАДС. 

Друга особеност е, че не се налага санкцията обществено порицание, предвидена в ЗАНН, макар че, предвидената в чл.182, ал.3 ДОПК принудителна административна мярка- публично оповестяване на неизрядните длъжници, има сходно действие. 

В данъчното законодателство се съдържа особена форма на административното наказание “лишаване от право да се упражнява професия или дейност”, а именно- лишаване от право да се заема определена длъжност. Например – чл.270 ДОПК. Отнемането в полза на държавата е изрично предвидено в данъчните закони – например чл.280, ал.3 ДОПК, чл.124 ЗАДС. 

Като ПАМ, често се предвижда запечатването на обект или обекти, където е установено нарушението. Пример- чл.124б ЗАДС. В данъчното право съществува специфично основание за освобождаване от административно наказателна отговорност. Съгласно чл.17, ал.3 ДОПК- когато задълженото лице действа съобразно писмени указания на министъра на финансите или орган по приходите, които впоследствие се окажат незаконосъобразни, за действията, предвидената в закона санкция, не се налага. 

Възможно е като специфика на данъчното законодателство държавата да третира лицето като санкционирано по данъчния режим. С множество лицензионни режими се изисква лицето да няма ликвидни и изискуеми данъчни задължения, като тук се има предвид задължения, които не са оспорени пред съд. Например- чл.47, ал.1, т.4 и 5 от ЗАДС. Същото е при ЗКПО – чл.167, ал.1. 

Самите данъчни нарушения се установяват с актове за установяване на нарушение от органите на териториална дирекция. Наказателните постановления се издават от тер.директор или упълномощено от него лице и  се обжалват по реда на ЗАНН. 

Систематизацията на нарушенията е въз основа на родовите обекти на нарушението.

## Данъчни престъпления
Деянията съставляващи данъчни престъпления са инкриминирани в Наказателния кодекс. Данъчните престъпления представляват неизпълнението на данъчноправни норми с повишена обществена опасност. Извършването на данъчни ревизия издаването на ревизионен акт, респективно влизането му в сила, не е необходима предпоставка за ангажирането на наказателна отговорност.

Наказанията биват лишаване от свобода, конфискация на част или цялото имущество на виновния, лишаване от виновното длъжностно лице от права или глоба. Може да се кумилира лишаването от свобода с глобата и конфискацията.

