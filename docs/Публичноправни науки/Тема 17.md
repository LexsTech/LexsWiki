---
title: Тема 17
---

# **Тема 17. Съдебна власт. Конституционни принципи на организация и дейност.**
## Понятия:
**„Правозащитни органи”** и **„правозащитна дейност”** – широки по съдържание понятия. Правозащитни органи са съдът, прокуратурата, следствените органи, Министерство на вътрешните работи и други специализирани органи, които защитават законността и правовия ред. 

**„Правосъдие”** – особен вид правозащитна дейност. Правосъдие осъществяват **само съдебните органи** 

**„Правораздаването**” е съдебна правозащитна дейност, която обаче е по-обхватна по съдържание от правосъдието. Правораздаване осъществяват **съдът и особените юрисдикции**, но последните не осъществяват правосъдие 

**„Съдебна власт”**- **многопластово, събирателно понятие, включващо в себе си различни дейности, извършвани от разнородни по природа органи**, а именно: дейности по  разследване, прокурорския надзор и правосъдието. 

„**Органи на съдебната власт**” - съдилищата, прокуратурата и следствените органи. 

Но прокуратурата и следствените органи не осъществяват правосъдна дейност, те само подпомагат съда в неговата дейност. Органите на съдебната власт са специализирани органи, чиято основна задача е да осъществяват **правозащитна функция**, да съблюдават спазването на законността, да се грижат за укрепването на правопорядъка и да водят борба срещу престъпните деяния. Общите им цели обаче не предпоставят единство на методите и формите в тяхната дейност.

## Съдебна власт. 
Една от трите власти. Брани законността и легитимира правовата държава. Защитава правата и законните интереси на гражданите, Юридическите лица и държавата. Форми на дейност - правосъдие, прокурорски надзор и следствие. 

**Правосъдието** е особен вид правозащитна дейност, присъща само на съдебните органи. Правораздаването е също правозащитна дейност, която се осъществява от съдилищата и т.нар. особени юрисдикции. Осъществява се само от съдилищата. Тя е юрисдикционна дейност. 

Съдебната власт се подчинява на закона. Правосъдието осигурява точното прилагане на закона. Правосъдието е предназначено да установи последиците от нарушаването или неприлагането на закона и да осигури неговото нормално действие, като издаде съответен съдебен акт. Правосъдната дейност е формализирана и при нея се следва определено производство.

Съдебната власт осъществява особена държавна функция, тя осъществява **правосъдието**, което е **специфична държавна дейност**. **Независимостта на съдебната власт се изразява в правната недопустимост на другите власти да въздействат върху съдиите, прокурорите и разследващите органи.** Те се **подчиняват само на закона**. За да може да осъществява своята правозащитна функция съдебната власт трябва да е автономна, да е най -независима в сравнение с другите власти. За съжаление обаче идеята на Монтескьо никъде и никога не приложена самостоятелно, може би защото е пригодена за конституционна монархия. У нас **Министърът на правосъдието по право е председател на ВСС**, без да има право на глас, но все пак е представител на изпълнителната власт, влияе върху дейността и решенията на висшите магистрати. Въздействие има и от други органи на изпълнителната власт на основата на конституционни разпоредби. **11 от 25-те члена на ВСС се избират от Народното събрание**. **Президентът назначава и освобождава председателите на ВКС и ВАС и главния прокурор по предложение на ВСС**.

Въпреки, че определено става дума за **влияние на изпълнителната власт върху съдебната**, то то се възприема за нормално в съвременния конституционализъм на демократичните държави.

Подчинението на съдебната власт на закона обаче не е форма на въздействие от страна на законодателната власт. Парламентът не може да влияе пряко на органите на съдебната власт при изпълнение на правомощията им.

Заключение: **абсолютната независимост на съдебна власт е невъзможна** и противоречи на конституционния модел за управление. Независимостта и се проявява предимно, но не само в оперативната ѝ самостоятелност.

## Конституционните принципи за дейността на СВ са:
**Независимост** - според чл. 117 от КРБ съдебната власт е независима и при осъществяване на своите функции съдиите, съдебните заседатели, прокурорите и следователите се подчиняват само на закона. Гаранции за независимостта на СВ са:

Всеки съдебен орган притежава **автономия** при осъществяването на своите правомощия (горе стоящите не могат да нареждат на долуподписаните как да решават даден казус – не винаги – йерархията в прокуратурата  и зависимостта на следователя от наблюдаващият прокурор);

**Имунитет**, гаранции за несменяемост – Чл. 209. ЗСВ Съдия, прокурор или следовател става несменяем след навършване на стажа, определен в чл. 129, ал. 3 от Конституцията на Република България, и при получена положителна комплексна оценка от атестирането.

Чл. 129, ал. 3 КРБ С навършване на петгодишен стаж като съдия, прокурор или следовател и след атестиране, с решение на Висшия съдебен съвет, съдиите, прокурорите и следователите стават несменяеми. Те, включително лицата по ал. 2, се освобождават от длъжност само при:

- навършване на 65-годишна възраст;
- подаване на оставка;
- влизане в сила на присъда, с която е наложено наказание лишаване от свобода за умишлено престъпление;
- трайна фактическа невъзможност да изпълняват задълженията си за повече от една година;
- тежко нарушение или системно неизпълнение на служебните задължения, както и действия, които накърняват престижа на съдебната власт.

Имунитетът на магистратите съвпада с този на народните представители с тази разлика, че Висшия съдебен съвет може да снеме техния имунитет при доказано престъпление;

**Несъвместимост** - магистратите не могат същевременно да бъдат и народни представители, министри, кметове, общински съветници, адвокати, да заемат длъжности в други държавни органи или да упражняват търговска дейност;

**Деполитизираност** при осъществяване на дейността си съдиите, прокурорите и следователите са политически неутрални.

**Самостоятелен бюджет на СВ.** Органите на съдебната власт изпълняват функциите си **безпристрастно.** 

**Спазване на законността** чл.117, ал. 2,изречение второ- **органите на съдебната власт осъществяват своите функции само въз основа и в изпълнение на закона**. Те и страните в съдебния процес се подчиняват само на закона и са длъжни да спазват материалния и процесуалния закон от започване на  производството до произнасянето на присъдата или решението.

**Равенство на гражданите пред закона и съда чл.121, ал. 1 –** това означава, че **съдилищата са едни  и същи за всички граждани и прилагат спрямо тях едни и същи материални и процесуални закони.** Съдилищата прилагат законите еднакво спрямо страните в процеса.

**Състезателност в съдебния процес чл.121, ал. 1 –** равнопоставените страни в процеса и способност на съдебната власт обективно и безпристрастно да оцени доказателствения материал.

**Право на защита – чл.122** **във всички стадии на процеса**; има различни средства в различните фази на процеса; **презумпцията, че обвиняемия е невинен** до  установяване на противното; право сам да се защитава или да потърси адвокатска защита.

**Демократично начало** – чл.123 **участие на съдебни заседатели** (участие на обществеността  в съдопроизводството), **публичността при разглеждане на делата**. Участват в определени от закона случаи. Съдебните заседатели участват само в първоинстанционни дела в случаите определени от НПК (над 5г). Те  са равнопоставени и независими членове на съдебния състав и се подчиняват само на закона. Имат равни права със съдиите и гласът им е равен на техния.

**Триинстанционно съдебно производство** – делата се разглеждат от три съдебни инстанции. **Всички съдебни инстанции действат диспозитивно**, те трябва да бъдат сезирани Съгласно чл.119,ал.1 правораздаването се осъществява от Върховния касационен съд, Върховния административен съд, апелативни, окръжни, военни и районни съдилища. Или имаме **първоинстанционно, въззивно (апелативно, второинстанционно) и касационно (третоинстанционно) производство**, освен ако в процесуалния закон е предвидено друго. **ГПК и НПК въвеждат двуинстанционно производство при по-леките случаи. Двуинстанционно е и административниото производство.** 

**Установяване на истината** – чл.121, ал.2 – съгласно КРБ императивно установява, че **производството** **по делата осигурява установяването на истинат**а. Истината трябва да се установи **чрез дейността на всички участници в процеса**. **Именно установяването на истината е предпоставка съдът да постанови законосъобразна и справедлива присъда или решение**- виновен/невинен, основателен/неоснователен иск.
