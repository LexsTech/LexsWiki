---
title: Тема 29
---

# **Тема 29. Административен контрол – понятие и видове. Прокурорски и правораздавателен контрол върху изпълнителната дейност.**
## Административен контрол
Понятие и видове. Административния контрол е част от изпълнителната дейност, тя е функция на управлението. Чрез него се следи за законосъобразност, редовност, правилност на изпълнителната дейност.

Административния контрол се осъществява вътре в системата на изпълнителната власт. Той се простира по отношение на всички органи, които извършват определена дейност по обществено управление и всички лица, които подпомагат чрез материално-технически действия тяхната работа. Той е предварителен, съпътстващ и последващ.

Контрола може да бъде, според органите, които го упражняват:

- Контрол на министерски съвет
- Централистичен
- Специализиран
- В системата на местното управление.

## Контрол на МС
**Уредбата** за контрола от страна на Министерски съвет се намира в **глава 5 на Конституцията**. На Министерски съвет е възложено правомощието да упражнява **общото ръководство на държавната администрация (чл. 105/2).** В това правомощие се съдържа и принципната възможност да се упражнява контрол. Контролните въздействия са точно указани и в този смисъл **контролът не засяга абсолютно всички органи на държавната администрация.** Ограниченият обсег на контрола се обяснява с обстоятелството, че на Министерски съвет е възложено „**общо ръководство**” на държавната администрация като цяло. 

Министерски съвет има правото непосредствено да контролира **дейността на министерствата** в лицето на техните ръководители – **министрите**. Контролът **върху техните административни актове е пълен – и за законосъобразност, и за правилност**. Той е **ефикасен**, защото се изразява във **възможността да бъдат отменяни** незаконосъобразните и неправилни актове на тези органи. Основанието за упражняването му се съдържа в **чл. 107 от Конституцията** – „*Министерският съвет отменя незаконосъобразните или неправилните актове на министрите*”. 

Министерски съвет разполага с важни контролни правомощия и **по отношение на персоналния състав** на някои от най-важните органи на изпълнителната власт. Това засяга **заместник-министрите**, които могат да бъдат освобождавани от длъжност (чл. 108, ал. 2). Допуска се възможността **областните управители** да бъдат освобождавани от Министерски съвет. 

Контролът на Министерски съвет е **неформален контрол, не е съпроводен със срокове, специални производства**. Отношенията му с министерствата, които контролира, са **отношения между висшестоящи и подчинени органи**, отношения между **органи с обща и специална компетентност**, което е основание за съществуващата контролна зависимост.

## Централистичен (ведомствен) контрол 
Централистичният административен (ведомствен) контрол се извършва **спрямо всички звена на държавната администрация,** схващана като **обособена управленска система**. Тя представлява **пирамида** от степенно подредени на **различни нива органи на изпълнителната власт**, които се намират в **тясна връзка** помежду си и **действат в съответните административно-териториални единици на страната.** 

На върха на пирамидата се намира **Министерски съвет,** на който пряко са подчинени министрите и ръководителите на ведомствата, в междинната (областна) степен действат **областните управители**, а в долната част са **кметовете** и **действащите към тях специализирани органи**.

МС се намира в положение на **суперординация** **спрямо подчинените му и всяко най-нисше звено** – кметове на общини и др. – в положение на субординация спрямо стоящите над тях областни управители. Организационно-функционалните отношения на **суперординация, координация и субординация** се установяват и между органите на държавно управление (изпълнителната власт), включени в системата на централистичното ведомствено подчинение. 

**Ведомственият контрол** обхваща всички звена и се **упражнява по вертикална линия**. Централистичният контрол е **всеобхватен**. Засяга цялата сфера на **управленската дейност**, която се извършва от подчинените звена; засяга положението и **поведението на лицата**, които действат в подчинените органи; както и **материално-техническата база** на органите на държавно управление. **Динамичен е контролът** върху дейността на звената, които са организирани в системата на централистичното ведомствено подчинение. Извършва се **по цялата верига** на подчинението, както и вътре във всяко едно звено.

Контролът от по-горните органи е **постоянен и непрекъсваем с цел да бъде ефикасен**. Той е **целенасочен** – чрез него се осигурява **спазването на целта на закона, другите нормативни актове и най-правилното им прилагане от контролираните органи.** Извършването на контрола става обикновено **служебно (ex officio) по инициатива на контролиращите органи**. Възможно е да бъде извършен и при направени предложения или подадени сигнали, жалби и т.н. В този случай контролът се задвижва **чрез сезиране**. В специалните правни норми, както и в общите законоположения са предвидени възможностите за сезиране на контролните административни органи. Такива са разпоредбите в глава 8 от АПК. Поначало административния контрол **не е подчинен на никакви форми и производства**. Той може да бъде извършен от всички позволени със закона и естеството на службата средства

## Специализиран административен контрол 

Спецификата на обществените отношения в областта на изпълнителната дейност налага често да се прибягва до специализиран административен контрол, **осъществен от органи на едно ведомство или осъществяван върху граждани и организации за проверка на отделни страни от тяхната дейност.**

Основа на този вид контрол е т.нар. **двойно ведомствено подчинение ? (е ли е или не е такъв)**, което намира място при действието на различни функционални органи на държавно управление. Такива органи осъществяват контрол на специално основание върху други органи на администрацията, **не се различава от йерархическия контрол**, но **обемът, съдържанието  не са същите.** За разлика от централизирания к-л специализираният контрол **засяга само фрагменти от дейността на контролираните орган**и (строителство, финанси). При него се **контролира обикновено законосъобразността на извършваната дейност, а не правилността**. Специализираният административен контрол разкрива следните по-важни **характерни белези**:

По основанието – извършва се винаги на специално основание, предвидено в съответния нормативен акт, който предвижда нарочно функционално обособени органи за контролиране на определена дейност или пък специални отраслови административни органи за контролиране на отделни страни от дадена дейност. Специален функционален орган е например Министерството на финансите; специален отраслов орган е КАТ към  Министерството на вътрешните работи (противопожарен контрол, КАТ, ХЕИ-хигиенно-епидемиологична инспекция).

По органите – извършва се поначало от специализирани органи (цели ведомства или отделни техни звена, често пъти се наричат инспекции),

По целите – извършва се за законосъобразност на наблюдаваната дейност или функция, осъществява се паралелно с контрола, които се извършва върху същите звена от висшестоящи звена по линия на централистичното административно подчинение.

**По методите на действие** – **опира се винаги на изрични разпореждания на нормативни актове**. Важен метод на действие при специализирания административен контрол е **сътрудничеството**, което установяват неговите органи с **органите на обществеността и обществените организации**

**По средствата за въздействие** – използва **само** онези от тях, които **изрично са посочени в специалния нормативен акт,** т.е. разполага с твърде **ограничени правни средства**. Най-честият случай на пряко въздействие върху контролираната дейност е ***спирането й поради незаконосъобразност.*** *За разлика от централният административен контрол, специалния **не разполага с възможност поначало да отменя или видоизменя** разкритите от него незаконосъобразни актове на администрацията, затова се **спира** временно незаконосъобразното действие **до решаването и от компетентните органи***. 

Специализираните контролни органи не могат да окажат  влияние върху положението на персоналния състав на контролираните звена и организации, нито върху имуществото им, а само могат да въздействат върху работата им чрез допустими от закона средства (спиране на незаконосъобразни актове).

## Контрол в системата на местното управление 
Според ЗМСМА **изпълнителната власт по места** се осъществява в **две степени – област и община.** Налице е процес на **децентрализация на държавното управление чрез прехвърляне на компетенции от центъра към общината**. Общината е със значително разширени компетенции.

Съгласно Конституцията (чл. 139, ал. 2) **кметът** в своята дейност освен че **се ръководи от закона,** се ръководи и от **актовете на общинския съвет** (к’ са органи на местно самоупр.). Така последният има поглед върху това как се изпълняват актовете, т.е. **упражнява контрол**. Според ЗМСМА актовете на кмета, които са в нарушение на определени решения на общинския съвет, могат да бъдат **отменяни** от него. Контрол върху изпълнителната власт в общината в лицето на кмета имат право да осъществяват и **отделните общински съветници чрез „питания**”. На тях кметът е задължен да отговори устно или писмено на същото заседание, освен ако общинският съвет не реши друго. 

Подчинението по вертикална линия съществува между различните по степен изпълнителни органи – кметове и областни управители, респективно между изградените към тях специализирани органи, също между кметове на общини и кметове на райони и кметства. 

Децентрализацията в държавното управление не означава пълна откъснатост от центъра. Държавното управление по места започва от областите и едно от главните му предназначения по Конституция (чл. 142) е да съдейства за осигуряване на съответствие между националните и местните интереси. Контролът по вертикалната линия в системата на местното управление като правило не е съпроводен с формални изисквания – той е само за законосъобразност, с което се отчита проблемът за по-голямата самостоятелност на управленските органи по места. Не е допустимо вмешателство в оперативната управленска дейност, защото няма контрол за правилност. 

Контролът по хоризонтална линия се осъществява между еднакви по степен органи, но с различен обем на властническите правомощия, каквито са кметовете на общини и специализираните органи като органи с обща и специална компетентност. Той е неформален контрол по принцип, всеобемен – и за законосъобразност, и за правилност, което произтича от едностепенността и непосредствената връзка между контролиращи и контролирани от една страна и от друга – от непосредственото ръководно положение на кмета спрямо общинската администрация.

## Правораздавателен контрол 
Съдебния контрол над административните актове е конститутивен елемент на правовата държава. Възникнал исторически като израз на идеята за разделение и балансиране на властите, той е израз и на подчинението на държавната власт на Конституцията и законите.

Съдебният надзор се осъществява от независими професионалисти - съдиите, и може да се характеризира като професионален, независим и обективен. Критерий за работата на администрацията са отменените от съда административни актове, като съществува обратна зависимост - колкото по-малко са отменените актове, толкова по-качествена е дейността на администрацията.

Административното правораздаване е дейност по решаването на административни спорове със силата на пресъдено нещо. Когато административното правораздаване се осъществява от съдебните органи, то се нарича административно правосъдие и има две инстанции - административните съдилища и Върховният административен съд.

Често пъти обаче споровете се решават не от съдилищата, а от органи извън съдебната система - административни юрисдикции. Административните юрисдикции са органи, които могат да са както прикрепени към администрацията и някое ведомство.

Според органа, който решава спора, правораздавателен надзор може да се осъществява от съд. Съдебният контрол може да бъде пряк или косвен.

При прекия съдебен контрол предмет на делото е съответният административен акт. По Административнопроцесуалния кодекс, предмет ще бъде законосъобразността на актовете. По Закона за административните нарушения и наказания предмет е и справедливостта на акта.

При косвения съдебен контрол предмет на спора не е административният акт, а други правоотношения, които обаче са обусловени от акта. Тези случаи съдът следва да се произнесе инцидентно по валидността на административния акт и едва след това по предмета на спора. Съдът не може да се произнася инцидентно по законосъобразността на административните актове, освен когато такъв акт се противопоставя на страна по делото, която не е била участник в административното производство по издаването и обжалването му (вж. чл. 17 ГПК).

В зависимост от това дали контролът е пряк или косвен, има разлика в ефекта на съдебните решения. При пряк контрол решението действа спрямо всички, а становището по законосъобразността се намира в диспозитива на решението. Косвеният контрол действа спрямо страните по делото. При него становището се намира в мотивите на решението.

Според основанието на което се осъществява дейността по решаване на административните спорове – обща и специална клауза.

Държавата възприема както общо правило, че всеки административен акт, с който се засягат права или законни интереси на гражданите, може да се оспорва пред съд. Ограничение по приложението на общата клауза се осъществява относно актове, изрично посочени в закона, които не подлежат на обжалване поради особеното си съдържание и предмет. Необжалваемостта обаче не може да засяга реализацията на основните права и свободи на гражданина, освен ако не се налага за защитата на висши конституционни ценности, свързани с особено важни интереси на обществото

Специална клауза – Определени административни актове не подлежат на обжалване по реда на Административнопроцесуалния кодекс, а по специален ред, предвиден в специален закон, пред съд или административна юрисдикция.

**Според** конкретното основание, на което се осъществява надзорът, **се отграничаватдва вида основания:**

Редовни – това са двете съдебни инстанции - административен съд и Върховен административен съд.

Извънредни – по принцип в административния процес решението на втората инстанция е окончателно, необжалваемо и влиза в сила веднага. Но често пъти решението има някакъв порок. Ако той е особено сериозен, решението може да бъде преразгледано. В този смисъл извънредните основания са две - по Административнопроцесуалния кодекс (отмяна на влезли в сила съдебни решения) и по Закона за административните нарушения и наказания (възобновяване на административнонаказателно производство).

Съдилищата могат да отменят решението и да връщат преписката на административния орган за ново произнасяне – Контролно-отменително правомощие, или да се произнесат с решението, като изменят акта – Надзор по същество.

## Прокурорски надзор
Надзорната дейност на прокурора се представя като самостоятелна институция в единната система за контрол върху работата на общественото управление. Прокурора следи за спазване на законността, като предприема действия за отмяната на незаконосъобразни актове.

Този надзор е общ надзор и съдейства в максимална степен за спазването на законите. Общонадзорната дейност на прокурора е насочена към обезпечаване на законосъобразността им. Прокурорската намеса задължава компетентните контролни органи да вземат отношение по повдигнатите пред тях въпроси за законността на един административен акт.

Прокурорът не може да отменя или изменя сам актове, а извършва действия, чрез които се осигурява възможност за съдебен контрол върху тях. Прокурорът може да:

- извършва лични проверки
- призовава граждани
- дава задължителни разпореждания на полицията.

Прокурора не може да утвърждава административни актове, той не е контролен орган, а надзорен и може само да сезира други органи.

Основното средство за реагиране срещу незаконосъобразни актове на администрацията е протеста. За него, както за другите субекти има срок за подаване. Той може да иска и спиране изпълнението на акта. Той може да отправя и предложения до определени органи при системи нарушавания на закона от даден орган. Предложението не е обвързано с никакви срокове или сезиране на точно определени органи. Това не е просто право, а задължение на прокурора и той трябва да действа винаги, когато има риск даден акт да е незаконосъобразен.

Прокурора може да инициира производства, да се присъединява към тях и да взема активно участие, като той е равноправен субект с другите участници в процеса.

Той може да привлече дадени субекти към наказателна отговорност или да предложи компетентните органи да привлекат лице към административно-наказателна отговорност.
