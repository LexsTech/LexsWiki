---
title: Тема 03
---

# **Тема 3. Конституционни основи на политическата система. Конституционноправен статус на политическите партии.**
## Политическа система
Категорията „политическа система” в конституционноправната наука дава възможност да бъдат изследвани и изучавани взаимоотношенията между държавата (държавни органи) и недържавните политически структури при осъществяване на публичната власт. В основата на „политическата система” на обществото стоят политическите структури, т.е. политическата организация. Тя включва и юридическите и неюридическите нормативни системи, които определят статуса на политическите структури и взаимоотношенията между тях. Конституцията установява основите на недържавните политически формирования. 

Всяка политическа система се характеризира с това, че тя винаги се създава и функционира в определена социална среда. Политическата система се изгражда и функционира на основата на принципи, които определят нейния характер и същност.

Конституцията и законодателството легитимират структурите на политическата система и взаимоотношенията между тях. Политическата система включва държавната организация с нейните конституционноустановени държавни органи и политическите партии и другите обществено-политически формирования. Това са структурите, които осъществяват политическата власт или се стремят чрез законни средства да участват в нейното упражняване. Една част от политическите партии участват в осъществяването на държавната власт. Други остават извън органите на властта.

Държавата е особена политическа организация, която осъществява ръководство на обществото чрез система от органи. Тя използва специфични, характерни само за нея способи и форми за въздействие върху обществените процеси. Демократичната държавна организация се изгражда и функционира на основата на принципа на разделение на властите. Държавата е основна, определяща структура на политическата система, която чрез своите органи осъществява публичната власт.

Основните юридически характеристики на политическата система се съдържат в конституцията и законите. Политическата система се изгражда и функционира на базата на определени принципи. Наред с основните конституционноустановени принципи съществуват и други - специфични, които определят облика на отделните структури от държавната организация и на политическите формирования. Основните принципи на политическата система са: 

**Народен суверенитет.** Най-общо суверенитетът може да се определи като независимост и върховенство на социалните общности, обособени в народ и неговата държавна организация. Суверенитетът се проявява в няколко разновидности и неговите носители са различни правни субекти – народен, държавен и национален. Те са иманентно свързани и съществуват само като интегрални части на суверенитета.

- държавният суверенитет е независимостта на държавата и държавната власт от другите държави и държавни власти. Той е възможността независимо да осъществява своята власт, вътрешната и външната политика в съответствие с националните интереси, да съхранява своята териториална цялост и национална сигурност. В съвременния свят държавният суверенитет има твърде относителен характер. Абсолютна политическа и икономическа независимост особено на малките държави е практически неосъществима.

- националният суверенитет се изразява в правото на нацията на самоопределение. Нацията самостоятелно да определя формата на държавно управление, на държавно устройство. 

- народен суверенитет – източник и субект/носител/ на властта в държавата е народът. На него принадлежи върховенството при осъществяване на държавната власт. Съдържание на принципа на народния суверенитет е народовластието, осъществено чрез различни форми и способи. Според чл. 2, изречение първо „цялата държавна власт произтича от народа”. Той е източник на властта. Всички други правни субекти, които упражняват държавната власт пряко или косвено получават своите правомощия от народа. Същият текст гласи: „ Тя/държавната власт/ се осъществява от него/народа/ непосредствено и чрез органите предвидени в Конституцията”. Тази разпоредба определя двете форми, чрез които суверенният народ осъществява принадлежащата му власт. Той я осъществява непосредствено чрез национални и местни референдуми и други способи. Народът осъществява властта и чрез пряко или косвено конституирани от него държавни органи. Държавата като особена политическа организация е изразител, но не и носител на народния суверенитет.

**Разделение на властите.** Теорията за разделението на властите е създадена от Шарл дьо Монтескьо. Властите се делят на законодателна, изпълнителна и съдебна. Техните субекти са различни органи. Трите власти трябва да си сътрудничат и уравновесяват. „Трите власти са обвързани с отношение на взаимен контрол и възпиране...”/Реш №1 на КС/. Същността на принципа е разграничаването на властническите функции между различните органи. Държавната власт не може да бъде разделяна, тя е единна власт на конкретната държава, която се осъществява чрез система от различни органи. Разделението на властите е разделение на държавните функции между различните органи. Търновската конституция провъзгласява принципът на разделение на властите. Двете социалистически конституции отхвърлиха тази идея. Конституцията от 1991г. възстанови принципа на разделение на властите – чл.8 .

**Законност.** Законността е изискване за спазване и изпълнение на Конституцията, законите и другите нормативни актове от субектите, до които са адресирани. Законността е универсален принцип, приложим във всички структури на политическата и икономическата система, и преди всичко в държавната организация. Законността е и изискване към правотворческите органи – НС и другите държавни органи, да спазват установените от закона процедурни правила при осъществяване на правотворческия процес. Съблюдаването на формата на процеса по създаването на правни актове е предпоставка за законност.

**Политически плурализъм.**  В съвременните общества са утвърдени два типа партийни системи с множество разновидности: еднопартийни и многопартийни. Еднопартийните системи са присъщи на тоталитарните общества. При тях съществува една партия, която владее държавната власт. Приема се, че многопартийната система е основен индикатор на демократизма на обществото. Политическият плурализъм дава възможност за легално съществуване на различни политически формирования. Съществуват многопартийни системи с две господстващи партии, при които едната винаги е управляваща, а другата е в опозиция, като периодично сменят местата си. Тази система не изключва съществуването на други партии, но те нямат осезателно влияние в политическия живот. В някои страни са се утвърдили многопартийни системи, при които нито една от партиите не може да управлява самостоятелно, поради отсъствие на абсолютно мнозинство в парламента. Обикновено в тези страни се създават партийни коалиции. В други страни съществуват множество партии, но една от тях е най-влиятелна и монополно господстваща десетилетия напред в държавното управление /Япония/.

**Гаранция срещу политическия и идеологическия монополизъм** е конституционната разпоредба на ал. 2 от чл. 11 – „Нито една политическа партия или идеология не може да се обявява или утвърждава за държавна”.  Конституцията въвежда някои ограничения при образуването на политическите партии и осъществяване на политическата дейност. Не могат да се създадат политически партии на етническа, расова или верска основа, както и партии, които си поставят за цел насилствено завземане на държавната власт. Забранява се създаването на организации, чиято дейност е насочена срещу суверенитета, териториалната цялост и единството на нацията, срещу правата и свободите на гражданите, както и организации, които създават тайни и военизирани структури. Политическият плурализъм означава още и свобода на изразяване и разпространяване на мнения, включително и на различни политически възгледи, ако те не нанасят вреди на другите граждани и националните интереси. Никой не може да бъде преследван или ограничаван в правата си, заради своите политически убеждения.

## Конституционно правен статус на политическите партии
Легално понятие и правна уредба – Правния статус и редът за образуване и прекратяване на политически партии, както и условията за тяхната дейност се уреждат със Закона за политическите партии. Политическите партии се явяват реализация на правото на сдружаване. Организации, които не са политически партии, не могат да участват на избори. Другите сдружения на гражданите, включително синдикалните, не могат да си поставят политически цели или да извършват политическа дейност.

Образувание на политическа партия – Инициативен комитет – Учредяването и дейността на политическите партии са публични. Политическите партия се учредява по инициатива най-малко на 50 гражданина с избирателни права. Приема се учредителна декларация в писмена форма. Учредителната декларация се определят основните принципи и цели на политическата партия.

Присъединявана на граждани – Всеки гражданин, с избирателни права, може да се присъедини към подписката чрез саморъчно попълнена подписа декларация за индивидуално членство по образец. С декларацията се изразява личната си воля за членство в политическата партия.

Учредително събрание – политическата партия се образува на учредително събрание, което се провежда на територията на Република България, в срок от 3 месеца от приемането на декларацията. Те са законни, ако на него присъстват най-малко 500 граждани с избирателни права, съгласно българското законодателство, подписали декларации за присъединяване. Не трябва да членуват в други партии.

Регистърно производство – партията се регистрира в публичен регистър на политическите партии в Софийския градски съд. Производството е охранително и започва с писмена молба на органа на партията, който я представлява съгласно устава. Молбата се подава в срок до три месеца от датата на провеждане на учредително събрание. Политическата партия трябва да представи учредителна декларация, протокол от учредителното събрание, списък със саморъчен подпис на учредителите, декларациите на индивидуално членство, устав на партията и списък с не по-малко от 2500 членове на партията и други изискуеми от закона документи. В едномесечен срок СГС в открито заседание  с призоваване на молителите и с участието на прокурор разглежда молбата и се произнася с решение в срок от 14 дни. Решението може да се обжалва в срок от 7 дни пред ВКС. В 14 дневен срок от подаване на жалбата или протестът ВКС се произнася с решение. След влизане в сила на решението СГС вписва в регистъра на политическите партии дадената партия. Тя възниква като юридическо лице от дена на вписването.

Контрол за конституционност – Упражнява се от Конституционния съд и може да проверява целите и програмите на партията, както и самата и дейност.

Финансиране – от държавна субсидия, членски внос или дарения. Не могат да приемат дарения от анонимни дарители, от Юридически лица с публични задължения, от религиозни институции, от чужди правителства или чуждестранни държавни предприятия, или чуждестранни търговски дружества.

Прекратяване на политическата партия – прекратява се доброволно с решение за разпускане, сливане или вливане в друга партия. Прекратява се с влязло сила решение на Конституционния съд, с което партията е обявена за противоконституционна. По иска на прокуратурата пред СГС също може да се иска прекратяване при

- Нарушаване на закона или разпоредбите на Конституцията
- От 5 години не е участвала в избори
- Не е подала годишен финансов отчет за 2 години
- Не е провеждала заседанията повече от 5 години

При прекратяване на партия по съдебен ред имуществото ѝ преминава в полза на държавата.

