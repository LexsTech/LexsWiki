---
title: Тема 19
---

# **Тема 19. Конституционен съд – образуване, правомощия, процедури и актове.**
## Контрол за конституционност - възникване, развитие и видове.
От зараждането на парламентарното управление до днес винаги е стоял въпросът  за контрол за конституционност – **съобразност на законите, приемани от парламента**. **Целта на контрола** за конституционност **е да се създаде единна непротиворечива законосъобразна система, изградена на върховенството на КРБ.** Основният закон определя юридическите и политическите параметри на публичната власт и на типа и на особеностите на правната система.

През различните периоди в държавите са прилагани разнообразни способи и са използвани различни институционализирани структури за контрол на конституционност на законите. Могат да бъдат обособени (условно) според няколко критерия:

**Съобразно субектите на контрола** за конституционност на законите са известни 2 системи: контрол за конституционност (самоконтрол), осъществяван от самия **парламент** върху приеманите от него закони, и контрол, осъществяват от извънпарламентарните институции от различен тип.

**От Търновската Конституция до Конституцията от 1991г. България не познава системата на извънпарламентарния контрол за конституционност на актовете на Народното събрание.**

**Вътрешно парламентарният контрол** върху законите е последователен **израз на върховенството на парламента**, символ на народовластието, на суверенитета на нацията. Става въпрос не само за процедурите при създаването на законите, но и за съдържанието на конституционните разпоредби. Идеята за самоконтрол не е неосъществима по принцип, но у нас остава неприложима, поради отсъствието на юридическите механизми, които да осигурят реален контрол. *Правилник за работата на Народното събрание (К’71) –законодателната комисия следи за съобразяването на законопроектите с конституцията и изискванията на ЗНА. Този контрол е предварителен, осъществява  се в процеса на обсъждане на законите, т.е. преди законопроектът да е станал закон.* Ранният европейски конституционализъм, провъзгласявайки върховенството на парламента, априори изключва контрола върху неговите актове от органи, стоящи извън него.

В съвременните демократични държави контролът за конституционност на законите се осъществява от **извънпарламентарни институции – Конституционни юрисдикции,** които стоят извън трите власти. *Има ли юридически механизми срещу евентуални злоупотреби? Трите власти се възпират взаимно, а кой възпира Конституционния съд?* Приема се, че контролът за конституционност на законите от конституционните юрисдикции стои в основата на идеята за “**рационалния парламентаризъм**”. Той ограничава суверенитета на парламента и го възпира в пределите на конституционно установената му власт, за да осигури баланс във властта.

Съществуват 2 типа контрол за конституционност на законите – американски и европейски.

**Американски модел** – извънпарламентарния контрол за конституционност на законите в САЩ се осъществява инцидентно. Инцидентният (каузален) контрол **дава възможност на съдилищата да тълкуват Конституцията при решаване на конкретни съдебни казуси.** В процеса на съдебното дирене те преценяват съответствието на закона с Конституцията и ако й противоречи, не го прилагат.

Субект на този контрол са **органите на съдебната власт**. Това е **децентрализиран  (отсъства единен специализиран орган)** контрол и становището на конкретния съд за противоконституционност. на закона **не е задължително за другите съдилища**. Прилага се в Дания, Канада и др. 

Съдебният контрол е ***инцидентен и децентрализиран*** и се осъществява от всички съдилища по **конкретни съдебни спорове**. Тази система за контрол с различни модификации намира приложение в държавите от английската общност и някои скандинавски страни.

**Европейски модел** –  контролът е съсредоточен в **един орган – Конституционен  съд, съвет или орган под друго наименование**. *Според **Ханс Келзен** тези органи са независими от твореца на законите и поради това тяхната оценка е обективна и безпристрастна. За първи път в Конституцията на **Австрия от 1920г.** е предвидено създаването на Конституционния съд.* Обикновено се **задейства чрез сезиране** предимно на субекти на публичната власт – правителството, държавния глава, органи на съдебната власт и др. Контролът на тези органи по принцип е **абстрактен**, необвързан с решението по конкретен съдебен спор, въпреки че съществуват и изключения. **Контролът е конкретен, когато обикновен съд сезира Конституционния съд по повод на висящ съдебен процес.**

По принцип контролът в европейските страни е последващ, но в някои държави е предварителен.

**Последващият осъществява** след обнародване и влизане на закона в сила.

**Предварителен контрол** – представлява контрол на вече приет от парламента закон, но все още необнародван ( Франция, Италия, Австрия).

**Последица от контрола – приемат се актове, задължителни за държавните органи, ЮЛ и гражданите**. В резултат на контрола **не се създават нови правни норми**. Контролът има **констативен характер – да установи противоречието или съответствието на закона с Конституцията**, от което следват определени правни последици.

Органите за контрола за конституционност не прилагат законите, а установяват съответствието или противоречието им с Конституцията. Тази дейност има оценъчен и констативен характер, тя е различна по природа от правоприлагащата дейност на останалите държавни органи. 	*Някои автори приемат, че* контролът за конституционност *има правосъден характер и въвеждат категорията „**конституционно правосъдие**”. Но статусът на Конституционния съд не е уреден в КРБ или ЗСВ. Дейността на съда  **само по външни белези наподобява на правосъдна дейност** – те решават делата по **съдебно-подобни процедури**, а именно – към тях се отправят искове, конституират се страни при решаване на спора, събират се доказателства така нататък , но всичко това не същинско правосъдие.*

У нас контрол за конституционност на законите се осъществява от Конституционния съд и неговата дейност цели да се осигури вътрешна непротиворечивост на правната система, като **актовете на  Народното събрание, които противоречат на Конституцията, престават да се прилагат**. Така се отстранява колизията им с разпоредбите на основния закон.

Все повече се възприема и становището, че конституционните юрисдикции са **политически институции**, които активно участват в политическия процес, в определяне на държавната политика. Този възглед се утвърждава в Европа. **Или контролът освен, че е юридическа дейност,  има и  политически характер.**

## Обща характеристика на Конституционния съд. 
Правната уредба на Конституционния съд се съдържа в КРБ и ЗКС. Чл. 119, ал.2 - специален съд. Съд по наименование, но не и по статут. Неговите правомощия, ред на дейност, последиците от актовете му нямат нищо общо с правосъдието. Макар да се нарича съд той не е съдебен орган и не осъществява правосъдие, дейността му само по външни белези наподобява правосъдната. Конституционния съд е особен държавен орган, който не може да бъде отнесен към никоя от трите власти. Конституционния съд е независима специализирана юрисдикция предназначена да осигури спазването на Конституцията и правова държава. Решава делата по подобие на съдебните процедури: към него се отправят искове, конституират се страни (в определени случаи делата се разглеждат с участието на страните), събират се доказателства, следователно Конституционния съд е особен ДО. Мястото му не може да се търси в системата на трите власти, но не и в четвъртата власт. Мястото му се определя от ролята, която играе в привеждането на законодателството в съответствие с КРБ и по този начин съдейства за непротиворечиво регулиране на и обществените отношения - чл. 1, ал. 1 ЗКС “Конституционния съд **осигурява върховенството на КРБ”, което е основната му функция.**

## Образуване на Конституционния съд. 
Състои се от 12 съдии. 1/3 от тях се избират от Народното събрание, 1/3 от президента и останалата 1/3 се избира от комисия, състояща се от общите събрания на ВКС и ВАС. За съдии в Конституционния съд се избират юристи с високи професионални и нравствени качества и най - малко 15 години трудов стаж. Те трябва да бъдат български граждани без друго гражданство. Актът за избиране и назначаване на конституционните съдии се обнародва в ДВ. Избраните и назначени конституционни съдии не представляват държавен орган. Стават такъв след конституирането на Конституционния съд. На първо заседание Конституционните съдии полагат клетва, след което встъпват в длъжност. Първото заседание се открива и ръководи от най-възрастния съдия. Конституционните съдии избират с абсолютно мнозинство председател на Конституционния съд. Ако през първия тур никой от кандидатите не е избран се провежда ІІ тур, в който участват първите двама от кандидатите спечелили най-много гласове. Гласуването е тайно. Председателят се избира за 3 г. Мандатът на конституционните съдии е 9г. и те не могат да бъдат преизбирани. Самият Конституционен съд няма мандат, тъй като е парламентарно действащ орган. Той е единственият действащ орган, който не прекъсва никога своя мандат. Това го прави независим и несменяем (предпоставка за безпристрастност). Непрекъснатият му мандат може да се прекрати само с конституционното му ликвидиране като орган. Въведен е принципа на ротация на Конституционния съд. През всеки 3г. неговият състав се подновява с 1/3, т.е. никога не се подновява едновременно целия състав. Този принцип осигурява непрекъсваемостта на пълномощията на Конституционния съд и се осигурява приемственост в работата. Съставът на Конституционния съд се подменя: 

1. след 3 г. - двама представители от квотата на Народното събрание и по един на президента и съдебната власт;
2. след 6 г. - двама представители от квотата на президента и по един на Народното събрание и съдебната власт;
3. след 9 г. - двама представители на съдебната власт и по един на президента и Народното събрание.

Следователно: 

КРБ и ЗКС не определят кой свиква съдиите на учредително заседание - някой от съдиите или президента.

На него конституционните съдии полагат клетва в присъствието на президента, председателите на Народното събрание, ВАС и ВКС. Правна последица от клетвата е встъпването на съдиите в длъжност, т.е. те вече могат да осъществяват своите правомощия. Отказът от полагане на клетва е отказ от мандат.

Избор на председател - израз на автономност. За председател могат да се посочат неограничен брой кандидатури от средата на съдиите. Избран е получилият абсолютно мнозинство. Ако няма избран провежда се ІІ гласуване, в което участват двамата, получили най - много гласове. Ако гласовете се поделят по равно, избира се кандидатът с по-голям трудов стаж, а ако имат еднакъв професионален стаж - по-възрастният. Изборът е таен. Председателят се избира за срок от три години.

Прекратяването на мандата на съответния представител става с жребий. 3м. преди изтичане на мандата на съдиите, председателят на Конституционния съд предлага на съответните органи да изберат или назначат нови съдии. Членовете, чийто мандат се прекъсва, изпълняват задълженията си до встъпването в длъжност на приемниците им. Също както и при народните представители и магистратите, членовете на Конституционния съд имат имунитет и е забранено съвместяването с упражняването на определен кръг дейности.

**Организация на Конституционния съд** - Конституционния съд приема свой правилник за организация на своята дейност, което е израз на автономност (притежавана само от Народното събрание). При определянето на вътрешната организация и ред на дейност не могат да му влияят други държавни органи, тъй като Конституционния съд ги определя единствено и само в съответствие на конституцията и законите. Конституционния съд сам определя административно - организационните структури, които го подпомагат в цялостната му дейност. Конституционния съд е и финансово независим - има самостоятелен бюджет и сам подготвя проекта за него. Това го прави финансово независим от изпълнителната власт. Председателят му внася проектобюджета за разглеждане в Народното събрание. Председателят е и разпоредител със средствата от бюджета и за това информира периодично Конституционния съд. Според правилника се изграждат 3 административни звена - съдебна дейност и правна информация; международно сътрудничество; финанси и счетоводство. 

## Правомощия на Конституционния съд.
Основната функция на Конституционния съд е съблюдаване на конституционността на законите, следователно неговите правомощия са установени само на конституционно равнище **(чл. 149, ал. 2). Чл. 149, ал. 1** сочи конкретните му правомощия - **Контрол за конституционност на законите и други актове**: последващ контрол, по отношение на вече приети и влезли в сила актове. Сезирането на Конституционния съд за противоконституционност на закона не му дава право да спре неговото действие преди да се е произнесъл. Акт, обявен за противоконституционен, не се прилага от деня на влизането в сила на решението на Конституционния съд (**чл. 151, ал. 2 и 3**). Актът на Конституционния съд не е отменителен по характер. Конституционния съд няма правомощието да отменя закони, такова правомощие има само Народното събрание.

Правомощия на Конституционния съд са:

Дава задължителни тълкувания на Конституцията – Осъществява се в два случая: 

- когато правоприлагащ субект, без конкретен повод, поиска тълкуване на КРБ;
- когато Конституционния съд е сезиран с искане за установяване на противоконституционност и по необходимост тълкуване на разпоредба на КРБ. Тълкуването тук няма самостоятелно значение.

Произнася се по искове за установяване на противозаконност на законите и други актове на Народното събрание, както и на актовете на президента - Конституционния съд в свое определение постанови, че подлага на контрол единствено закони, влезли в сила след приемането на КРБ през 1991 г. Пак с определение Конституционния съд реши, че на контрол подлежат и решенията на Народното събрание (ненормативните актове). На контрол подлежат и актовете на ВНС, които то приема като ОНС. Законите за изменение и допълнение на КРБ не подлежат на контрол за конституционосъобразност, тъй като те са част от конституцията.

Решава спорове за компетентност между Народното събрание, президент и МС както и между органите на местното самоуправление и централната власт - Преди да се сезира Конституционния съд, заинтересованите страни са длъжни да обсъдят въпроса по между си. Решението е задължително и окончателно за страните.

Произнася се за съответствието на сключени международни договори с Конституцията преди тяхното ратифициране - ако съществува противоречие между нормите на договора и нормите на КРБ, преди той да бъде ратифициран, публикуван и да влезе в сила, трябва да се внесат изменения в КРБ. Тя не предвижда кой е субектът, който трябва да сезира Конституционния съд с подобно искане.

Произнася се по спорове за конституционност на политическите партии и сдружения - чл. 11, 12, 44 - целите и задачите на ПП не могат да противоречат на тези забранителни разпоредби. Конституционния съд се произнася по спорове за реда на създаване, целите и задачите на ПП и сдружения, не за тяхната дейност. Решението на Конституционния съд няма за пряка последица разпускането на ПП. Поставят се в действие механизмите за разпускане по реда, определен в ЗПП (чл. 22, ал. 1). Предложение за разпускане се прави от главния прокурор.

Произнася се по спорове за законността на избора на президент, вицепрезидент, народен представител - Предмет - дали са спазени условията и процедурите на избирателните закони. Конституционния съд трябва да се сезира в 15 - дневен срок от деня на избора от правоимащите лица. Съдът в своето решение констатира дали са извършени посочените в иска нарушения. Нито КРБ, нито ЗКС определят правните последици на това решение. Решенията по принцип имат конститутивно значение. Конституционния съд трябва да уведоми ЦИК, а тя да обяви изборът за недействителен и кандидатът за неизбран. Би могло решението на Конституционния съд да съдържа диспозитив, който обявява кандидатът за неизбран.

Произнася се по обвинения повдигнати от Народното събрание срещу президента или вицепрезидента - повдига се от Народното събрание. Процедурата има сходства с правосъдната дейност, но не е такава (чл. 23, 24 ЗКС).

Произнася се по предсрочно прекратяване на мандата на президент, вицепрезидент, народен представител и конституционни съдии (чл. 97; чл. 72; чл. 117): 

1. Президент и вицепрезидент - установява фактическите и юридически предпоставки за прекратяване при оставка и трайна невъзможност за изпълнение на задълженията повече от 1 г. Решението има формално установителен характер;
2. народни представители - неизбираемост или несъвместимост. Решението е установително. Има за правни последици прекратяване на мандата;
3. конституционен съдия - решението има конситутивен характер. Основанията са същите като при народен представител.

Правомощие за снемане на имунитета на конституционен съдия: за извършването на тежко умишлено престъпление. Има особена процедура.

## Производство и актове на Конституционния съд.
**Субекти, които могат да сезират Конституционния съд** (чл.150, ал.1): 

1. 1/5 от народните представители; 
2. МС; 
3. президент; 
4. ВАС, ВКС и главен прокурор; 
5. общински съвети и 
6. омбудсманът – за установяване на противоконституционност на закон, с който се нарушават права и свободи на гражданите. Конституционния съд се произнася ако прецени, че искът е основателен. Правомощията на Конституционния съд се ограничават в публично правната сфера. 

**Ред на дейност**.

Заседанията се ръководят от председателя или от най-възрастния член на Конституционния съд, ако председателят отсъства. На основата на иск, председателят разпорежда да се образува конституционно дело и възлага на съдия или съдии да го подготвят, докладват и да съставят проекторешение. Производството по конституционните дела има две фази:

- Допустимост на иска, т.е. дали той е в компетентността на Конституционния съд и
- Разглеждане на делото по същество.

Заседанията по принцип са закрити, без участието на заинтересованите страни. Изключение са:

1. произнася се по спорове за конституционността на политическите партии и сдружения;
2. произнася се по спорове за законността на избора на народен представител;
3. установява неизбираемост или несъвместимост на народен представител с упражняването на други функции.

Допускат се само писмени документи, с изключение, когато се произнася по обвинение срещу президента или вицепрезидента. Съдът е длъжен да се произнесе в срок от 2 месеца. Решенията се взимат с абсолютно мнозинство. Квалифицираното от 2/3 при снемането на имунитет на конституционен съдия. Няма гласуване с “въздържал се”. Съдиите имат право на особено мнение. Гласуването е явно, с изключение: когато се произнасят по обвинение срещу президента или вицепрезидента; при решаването на въпроса за имунитета на конституционен съдия и наличието или отсъствието на фактическа невъзможност да изпълнява задълженията си.

**Конституционния съд приема 3 вида актове:**

Решенията - основен вид актове на Конституционния съд, с които се произнася по същество. С тях Конституционния съд се произнася по исковете, с които е сезиран (мотивирани). Обнародват се в Държавен вестник и влизат в сила по реда на нормативните актове, т.е. обнародват се в 15 дни. срок и влизат в сила. Задължителни са за всички държавни органи, юридически лица и граждани. Окончателни са и не подлежат на обжалване. Актът обявен за противоконституционен не се прилага от деня на влизане на решението в сила;

Определения - актове, с които Конституционния съд се произнася за допустимост на исковете и процедурни въпроси.

Разпореждания - могат да бъдат издадени от представител на Конституционния съд или от съдията докладчик при осъществяване на ръководните и административните му функции.

## Статут на конституционните съдии. 
Снемането на имунитета не лишава от мандат, т.е. конституционния съдия продължава да изпълнява правомощията си.

Права и задължения на конституционните съдии: да участват в заседанията; да бъдат докладчици; да вземат отношение; да гласуват и т.н. Имат право на контакти с всички държавни органи, стопански и обществени организации. Не може да им бъде отказано предоставянето на изисканите от тях сведения. Длъжни са да пазят тайната на съвещанията и информацията. Съдиите имат право на сътрудници, които да ги подпомагат в работата им. Имат право на пенсиониране след изтичане на мандата им, независимо дали са навършили възраст.

Мандатът се прекратява на основа на разпоредбата на чл. 148 от Конституцията, по реда, предвиден в ПЗРЗКС. По два начина:

- след изтичането на конституционно определения срок. Обявява се от председателя на Конституционния съд, без да са необходими други процедури;
- предсрочно - доброволен, необходим или санкционен характер.

Подаване на оставка: приема се с констативно решение на Конституционния съд. Смърт - автоматично прекратяване на мандата. Фактическа невъзможност да изпълнява задълженията си повече от 1 г. Решение с конститутивен характер. Влизане в сила на присъда, с която се налага наказание л. с. за умишлено престъпление. Несъвместимост (чл. 147, ал. 5 Положението на член на Конституционния съд е несъвместимо с представителен мандат, със заемане на държавна или обществена длъжност, с членство в политическа партия или синдикат и с упражняването на свободна, търговска или друга платена професионална дейност.). 

Решенията подлежат на обнародване в ДВ в 15 дн. срок, но влизат в сила от момента на постановяването им. Мястото на лишения от мандат конституционен съдия се попълва от квотата на органа, който е избрал или назначил съдията.
