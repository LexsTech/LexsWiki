---
title: Тема 06
---

# **Тема 6. Държавна власт. Форми за осъществяване на държавната власт. Пряко и представително управление.**
## Държавна власт
Държавната власт има политически характер. Държавната власт се основава на принуда и авторитет. Авторитетът се проявява в съгласието на правните субекти да й сътрудничат доброволно, следователно това е въздействието й върху правните субекти. Принудата се изразява във възможността на правните субекти да се налага наказателна, административна, дисциплинарна санкция.

Държавната власт е част от политическата власт. Тя е суверенна, единна и всеобхватна. Суверенността се проявява във върховенството й по отношение на другите власти (прим. властта на политическите партии). По своя характер упражняването на властта във всяка държава е елемент от държавния суверенитет. Суверенитетът е основата на конституционното устройство и се изразява като върховенство и независимост при упражняването на властта. Единството й, не е отрицание за принципа на разделение на властите, а играе интегрираща функция. Разделението на властите по своята същност е разпределение на функциите между държавните органи. Единството на властта означава, че се осъществява единна политика от държавните органи на всички равнища във всички сфери на управление. 

На съвременния етап от развитието на правната теория източникът на държавната власт е народът. В основата на държавната власт стои народния суверенитет. Субектите на властта са народът и държавните органи, на които той делегира правомощията си.

Държавната власт се характеризира със силата, т.е. възможността на държавата да упражнява принудително въздействие в интерес на обществото и за защита свободата на личността. Държавата осъществява своите силови функции чрез репресивни органи и апарат, като принудата и нейното приложение не трябва да излизат извън пределите на законово допустимото. Силата и принудата са средство за реализиране волята на държавата. Чрез тях тя осъществява въздействие върху поведението на членовете на обществото, за да бъдат подчинени на въздигнатата в общозадължителните правила воля на Държавата. Силата на държавната власт се проявява и във въздействието чрез убеждението, чрез икономическите лостове и политическите средства от най-различен характер.

В гражданското общество и правовата държава държавната власт трябва да се осъществи посредством доброволното сътрудничество на субектите, което се изразява в точното спазване на законите. Властта обаче може да се упражнява и принудително, посредством репресивния апарат на държавата. Принудата не трябва да излиза извън рамките, определени от закона. Нейната цел е да осъществи въздействие върху поведението на субектите, за да се подчини то на изискванията на закона.

Двете форми за осъществяване на държавна власт са:

**Пряко (непосредствено) от народа -** Прякото участие на гражданите в управлението на държавата и общините се осъществява чрез национален референдум, местен референдум, общо събрание на населението и подписка. 

## Референдум 
**Национален референдум** – провежда се на територията на цялата страна по въпроси от общодържавно значение. Чрез него гражданите на Република България непосредствено решават основни въпроси, които са от компетентността на Народното събрание. Чрез национален референдум обаче не могат да се решават: 

1. въпроси за допълнение и изменение на Конституцията;
2. въпроси от компетенциите на Великото народно събрание;
3. въпроси на държавния бюджет и данъчното облагане;
4. въпроси от компетенциите на съдебните органи;
5. въпроси от компетенциите на Конституционния съд;
6. други въпроси, за решаването на които със закон е предвиден специален ред.

Процедура – Предложение до Народното събрание за произвеждане на национален референдум може да бъде направено от – една пета от народните представители, президента, Министерски съвет, една пета от общинските съвети в страната, инициативен комитет на граждани с избирателни права събрали 200 000 гласове. Включват се няколко въпроса с отговори с да или не. Подписката се внася в Народното събрание, което я обсъжда и прима решение на едно гласуване, в срок от 3 месеца от внасянето ѝ. Народното събрание е длъжно да приеме решение за референдум, когато то е събрало над 400 000 гласа. Президента обнародва решението в срок от 1 месец и определя дата в почивен ден за провеждането на референдума.

Резултатите от референдума ако е отговорено с да и са участвали не по-малко от участвалите на последните избора за Народно събрание. Решението прието по тази процедура не подлежи на одобрение от Народното събрание. Ако в срок от 3 месеца след обявяване на резултатите от референдума Народното събрание не преведе в свой акт в съответствие изразената от гласоподавателите воля, този акт не се прилага в тази си част. Ако не са постигнати посочените горе бройки, пак се вкарва референдума в Народното събрание, но той може да го отхвърли вече.

**Местен референдум** – на територията на община, район, кметство или населено място само по въпроси от местно значение, които са от компетентността на органите на местното самоуправление и за които това изрично е предвидено в закон. По инициатива на една пета от общинските съветници, кмета на общината, района или кметството или на една двадесета от гражданите с избирателни права в района.

## Общо събрание на населението
Общото събрание на населението се използва за **пряко участие на гражданите при решаването на местни въпроси** в общини, райони, кметства, населени места и квартали на населени места. Общото събрание се състои от всички гласоподаватели в общината, района, кметството, населеното място или квартала, в който се провежда. Общото събрание на населението обсъжда и решава въпроси, които се отнасят до: 

- благоустрояването на населеното място, района (квартала);
- хигиенизиране на населеното място, района (квартала);
- определяне на правила за ползване на общински имоти за общо ползване - мери и пасища, водоизточници и др. ;
- определяне на реда за прибиране на полските култури - пшеница, царевица, лозя и др.;
- организиране опазването на полските имоти и общинските гори - зърнени култури, лозя, горски насаждения;
- провеждане на мероприятия за защита на овощните дървета от болести и неприятели;
- определяне на изисквания и условия за отглеждане на домашни животни в дворовете и жилищата;
- определяне на мероприятия за обществения ред в населеното място;
- други въпроси, предвидени със закон.

## Гражданска инициатива
Чрез подписка гражданите на община, район, кметство, населено място, квартал правят **предложения до общинския съвет за решаване на важни** въпроси на общината.

Национална гражданска инициатива – гражданите правят предложения до народното събрание или до органите на централната изпълнителна власт за решаване на въпросите от национално значение. Тя се осъществява чрез подписка. Тя се организира по решение на събраните не по-малко от 50 граждани с избирателни права.

Местна гражданска инициатива – Чрез местна гражданска инициатива, гражданите правят предложение до общинския съвет, кмета на общината, района или кметството, областните регионални органи на изпълнителната власт.

Европейска гражданска инициатива – 1 милион граждани, произхождащи най-малко от една четвърт от всички държави членки на европейския съюз.

Други форми за непосредствено осъществяване на държавната власт от народа:

- избори
- допитване до народа-обобщаващ термин.

## Непряко 
**Чрез държавните и общински органи –** Съществуващите в РБ органи са държавни и общински. На държавните органи е възложено да осъществяват държавни функции и задачи, а на общинските- чрез формите на местното самоуправление и местната администрация да решават задачи от местно значение. 

**Държавният орган** - структурна единица на държавата. Той е политическа институция. Притежава властнически правомощия. Издава юридически актове, с които може да подлага на правна уредба определени обществени отношения или да прилага правни норми, като по този начин поражда права и задължения за правните субекти. Всеки държавен орган действа от името на държавата и я ангажира със своята дейност. Държавата отговаря за вреди, причинени от незаконни актове или действия на нейни органи или длъжностни лица, които следва да извършват дейността си в интерес на държавата. Държавният орган е овластен с определена компетентност - установени от правото предели за действия, които се определят за всеки орган по вид, обем и териториални предели. Тя не е субективно право, а се отнася до определени служебни права и задължения.

**Общински органи -** властнически институции, осъществяват държавна власт във формата на самоуправление или като органи на изпълнителната власт. Имат седалище в определена община, която дава отражение на наименованието им. Решават местни въпроси, свързани с интересите на общината, и компетентността им е териториално ограничена. Актовете им имат действие само на територията на съответната община. Не образуват единна, цялостна система, т.к. са териториално обособени.

