---
title: Тема 10
---

# **Тема 10. Основни политически права на гражданите. Условия и правен ред за реализация. Гаранции.**
**Политически права** – създават правна възможност на гражданите да участват в политическия живот и в осъществяването на държавната власт или в дейността на държавните органи. Една част от политическите права са формулирани в съответствие с Пакта за граждански и политически права. Политическата свобода е възможността на гражданина по вътрешна убеденост и свободно да определи своето поведение в политическия живот и отношението си към политическите институции (в осъществяване на публичната власт). Тези права се реализират чрез правоотношенията между гражданите и политическите институции. Видове политически права:

1. **избирателно право** - дава възможност за участие във формирането на държавните и други изборни органи. Чрез него гражданите навършили 18 години упълномощават определени лица да осъществяват държавна власт от тяхно име и в техен интерес.
2. **свобода на словото** - КРБ постановява свобода на печата и други средства за масова информация;
3. **право на събрания и манифестации**;
4. **право на свободно държание** - свързано е с принципа на политическия плурализъм. Забраняват се организации, чиято дейност е насочена срещу суверенната териториална цялост на страната и единството на нацията, към разпалване на расова, национална, етническа или религиозна вражда, както и организациите свързващи военизирани структури или стремящи се да постигнат целите си чрез насилие

## Избирателно право
Дава възможност за участие във формирането на представителните и други избираеми органи. Ограничения – лишават се поставените под запрещение и изтърпяващите наказание лишаване от свобода. Активно и пасивно избирателно право. Включва не само правомощията на активното и пасивно Избирателно право, но и възможността да се участва в подготовката и провеждането на изборите. Правото на участие в допитване до народа – 

***чл. 42** (1) Гражданите, навършили 18 години, с изключение на поставените под запрещение и изтърпяващите наказание лишаване от свобода, имат право да избират държавни и местни органи и да участват в допитвания до народа.* 

*(2) Организацията и редът за произвеждане на избори и референдуми се определят със закон.* 

*(3) Изборите за членове на Европейския парламент и участието на граждани на Европейския съюз в избори за местни органи се уреждат със закон.*

Изискванията за **активно** избирателно право са:

1. навършени 18 години;
2. непоставяне под запрещение;
3. неизтърпяване на наказание лишаване от свобода.

За избор на ***общински съветник*** или ***кмет*** се изисква лицето да е регистрирано в общината.

За **пасивното** избирателно право (да можеш да бъдеш избиран) се изисква:

1. за кандидат за общински съветник - навършени 18 години;
2. за кандидат за народен представител - 21 години;
3. за президент и вицепрезидент - 40 години
4. да няма и друго гражданство освен българско;
5. за президент - кандидат може да бъде само лице с българска гражданство по рождение, живял през последните пет години в страната.

**Избирателни системи** - биват:

**Пропорционални избирателни системи** - прилагат се в многомандатни избирателни райони. Мандатите се разпределят между партиите, пропорционално на получените действителни гласове.

**Мажоритарни** - в едномандатни избирателни райони като всеки район избира по един депутат. Избран е този, който е получил обикновено мнозинство от действителните гласове. Ако няма избран се провежда втори тур в който участват първите двама или трима кандидати получили най - много гласове.

## Право на мнение и свобода на словото
Право на мнение е в основата на формирането на отношението на гражданите към политическите институции. Всеки има право да изразява мнение и да го разпространява чрез слово, писмено или устно, чрез звук, изображение или по друг начин. Това право не може да се използва за накърняване на правата и доброто име на другиго и за призоваване към насилствена промяна на конституционно установения ред. Конституцията гарантира правото за изразяване на мнение на всеки, без оглед това дали е гражданин или юридическо лица.

Свободата на словото предполага утвърдено вътрешно чувство у гражданите за свобода на мисълта, убежденията и мненията. Свободата на словото е фундаментален  принцип, върху които се основава съществуването и развитието на всяко демократично общество. Правните субекти са равнопоставени при упражняване на свободата на словото, чрез средствата за масово осведомяване и печат. 

## Свобода на печата и другите средства за масова информация 
Това е форма за осъществяване **свободата на словото** и да се изразява мнение по въпроси от обществено-политическия живот; свобода на убеждение. Това е фундаментален принцип на всяко демократично общество (свобода на кандидат за народен представител, партии и коалиции на достъп до средствата за масова информация). 

***Чл. 40.** (1) Печатът и другите средства за масова информация са свободни и не подлежат на цензура.*

*(2) Спирането и конфискацията на печатно издание или на друг носител на информация се допускат само въз основа на акт на съдебната власт, когато се накърняват добрите нрави или се съдържат призиви за насилствена промяна на конституционно установения ред, за извършване на престъпление или за насилие над личността. Ако в срок от 24 часа не последва конфискация, спирането преустановява действието си.*

Свободата на словото предполага утвърдено вътрешно чувство у гражданина за свобода на мисълта, убежденията и мненията. Свободата на словото е фундаментален принцип, върху който се основава съществуването и развитието на всяко демократично общество. Правните субекти са равнопоставени при упражняване на свободата на словото чрез средствата за масово осведомяване и печата.

**Извод -** цензурата е забранена. Свободата на печата и електронните медии не е абсолютна. Тя може да бъде ограничавана в случаите и по начин, определен в Конституцията. Все пак има някои ограничения - печатните издания подлежат на спиране и конфискация, когато се нарушават добрите нрави, съдържат призиви за насилствена промяна на конституционно установения ред, за престъпления, за насилие над хората. **Спиране**: със съдебен акт се прекратява издаването на един печатен продукт. **Конфискация**: с решение на съдебната власт се отнемат един или повече броеве от един печатен продукт, без той да се спира. Спирането предполага конфискация. Ако тя не последва до 24 ч., спирането се отменя.
## Право на митинги и събрания
Гражданите могат да се събират мирно и без оръжие на събрания и манифестации - това са форми на колективно изразяване на отношенията на гражданите към политически, икономически, културни и др. въпроси. Уредени са в Закона за събрания, митинги и манифестации. 

***КРБ Чл. 43.** (1) Гражданите имат право да се събират мирно и без оръжие на събрания и манифестации.*

*(2) Редът за организиране и провеждане на събрания и манифестации се определя със закон.*

*(3) За събрания на закрито не се изисква разрешение. Правото на митинги и събрания е форма на колективно изразяване на мнение.*

Не е неограничимо:

а) не могат да се провеждат в зоната около НС и в близост до военни обекти.

б) уведомителен режим за провеждане на мероприятия на открито - най - малко 48 ч. преди провеждането писмено се уведомява Общинския съвет или кмета за времето, мястото и целите на събитието. За събрания на закрито уведомяване не е необходимо. Организаторите, Общинският съвет и кметовете са длъжни да приемат мерки за осигуряване на реда и сигурността.

Общинският съвет и кметовете могат да забранят събирането ако:

- са насочени към насилствена промяна на конституционно установения ред;
- срещу териториалната цялост на страната;
- застрашават обществения ред;
- насочени са срещу правата и свободите на други лица;
- при обявена епидемична обстановка кметът може да прекрати събирането.

Защитата на правото е законово гарантирана.

## Свобода на сдружаване
Регламентираното в К правото на гражданите свободно и доброволно да се сдружават е основно право на личността. То “съчетава либералната идея за свободата на индивида с колективистичната идея за обединяване усилията на повече хора за постигане на определени цели”. По смисъла на К сдруженията на гражданите са разнородни по х-р и цел обществени (недържавни) формирования. Два вида сдружения:

1. организации за постигане на стопански цели;
2. организации с идеална цел - според предмета на дейност да се подразделят на политически партии, синдикални формации и с друга идеална цел. 

Сдруженията на гражданите се регистрират в съда и на това основание придобиват качеството на ЮЛ. Сдруженията на гражданите с идеална цел се регистрират по реда на ЗЮЛНЦ, З за политическите партии, КТ и др. Сдруженията на граждани със стоп. цел – ЗКооп и ЗЖСК.

Държавата и многопартийната система са гарант за политическата свобода на гражданите, но въпреки това политическите процеси в обществото не трябва да се идеализират.

***Чл. 44.** (1) Гражданите могат свободно да се сдружават.*

*(2) Забраняват се организации, чиято дейност е насочена срещу суверенитета, териториалната цялост на страната и единството на нацията, към разпалване на расова, национална, етническа или религиозна вражда, към нарушаване на правата и свободите на гражданите, както и организации, които създават тайни или военизирани структури или се стремят да постигнат целите си чрез насилие.*

*(3) Законът определя организациите, които подлежат на регистрация, реда за тяхното прекратяване, както и взаимоотношенията им с държавата.*

Правото на сдружаване е **универсално** - образуване на политически партии, синдикални организации, кооперации, организации с нестопанска цел. **Ограничено**: не се допускат организации, чиято дейност е насочена срещу: 

1. суверенитета, териториалната цялост, единството на нацията;
2. към разпалване на расова, национална, етническа или религиозна вражда;
3. нарушава правата и свободите на гражданите;
4. стремят се да постигнат целите си чрез насилие.

Най-благоприятни политически предпоставки за защита на тези права - политически плурализъм и политическа свобода.
