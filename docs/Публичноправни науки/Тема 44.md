---
title: Тема 44
---

# **Тема 44. Способи за погасяване на публичните вземания. Финансова амнистия. Опрощаване. Прихващане. Давност.**
## Понятие, видове и правна уредба
Закона определя изчерпателно способите за погасяване на публични вземания – 168 ДОПК.

- когато се плати
- чрез прихващане
- по давност
- опрощаване
- смърт
- ликвидация
- несъстоятелност

## Амнистията (чл. 84, т. 13 КРБ) 
Може да е два вида: **наказателноправна** и **финансова**. Това е единствената норма, уреждаща тази материя. Компетентен орган е **НС**. Актът, който се постановява, е **закон**. Особеностите на този закон са следните: 

- влиза в сила веднага; 
- има еднократно действие. След изчерпване на опрощаването на държавните вземания той спира да действа. 

Амнистията засяга неограничен кръг адресати, които обаче се индивидуализират по някакъв белег. Със закона не се отменя фактическият състав, породил задължението. Законът се ***прилага служебно*** от съответните държавни органи, без да е необходимо те да бъдат сезирани от някой адресат. Амнистията може да бъде:

- пълна (пр: главница и лихви), 
- частична (само лихви) 
- под условие (ще бъдат опростени лихвите, ако се плати главницата в определен срок) в зависимост от обхвата на амнистираното.

## Опрощаването (чл. 98, т. 12 КРБ) 
Компетентен орган е **президентът**. Особеното е, че това правомощие не се делегира на вицепрезидента. Източник в случая е и един указ, в който е описана процедурата по опрощаване. За разлика от амнистията, при опрощаването президентът ***не действа служебно***, а след сезиране от страна на длъжника. Към президента има деветчленна комисия, която разглежда всеки конкретен случай. Събират се данни за имуществото на длъжника, здравословното му състояние и т.н. По преписката дават становище общинските съвети и взискателите. Въз основа на данните се преценява *дали вземането е несъбираемо*, комисията изготвя **доклад до президента** и той преценява дали да издаде **указ** за опрощаване или да не издава такъв указ. Президентът действа **при условията на оперативна самостоятелност**. Ако издаде указ, това е ***индивидуален указ с конститутивно действие***. Приподписва се от министъра на финансите. Отказът се съобщава на лицето с писмо от председателя на комисията, тъй като в КРБ не е предвиден акт, с който се отказва. Не е пречка при нови обстоятелства лицето отново да поиска опрощаване. 

Опрощаването също може да бъде:

- пълно, 
- частично 
- условно; 

Практиката е стеснена до опрощаване на задълженията на физическите лица, защото при юридическите лица несъбираемостта се преценява в много по-късен момент. 

## Компенсацията и прихващането. 
Има разлика между компенсацията, отнасяща се само до публични вземания, компенсацията между липси и излишъци и компенсацията при имуществената отчетническа отговорност. **Прихващането** пък е уредено за първи път в гражданското право – чл. 103 и сл. ЗЗД. В чл. 105 ЗЗД е предвидено, че не могат да се прихващат без съгласието на кредитора вземания за данъци, като по тълкувателен път се разширява съдържанието и се отнася и до други публични вземания. В ДОПК разграничаваме няколко режима: 

- в чл. 128-132 е уредено прихващането на данъци и задължителни осигурителни вноски с други публични вземания, събирани от НАП; 
- в чл. 170 ДОПК е уредено прихващането до започването на принудителното изпълнение,
- в чл. 223 ДОПК – при принудителното изпълнение. 

Предпоставките за прихващане са едни и същи в общия и специалния режим – трябва да са налице **две вземания, които да са насрещни, еднородни и заместими**. Особености: 

По принцип трябва да имаме **идентичност на субектите**, но при публичните държавни вземания държавата може да се представлява от различни органи. Затова не се прави компенсация с държавата като цяло.

Необходимо е да бъде настъпил **падежът** за изпълнение и на двете вземания (да са изискуеми). 

При общия режим е нужно волеизявлението на една от страните, за да се погасят вземанията до размера на по-малкото, докато по специалния режим е необходимо **съгласие на финансовия орган**. Идеята е той да провери дали длъжникът няма други изискуеми публични вземания, за да се включат при прихващането; 

Актовете, с които се постановява прихващането, и отказът за издаването им подлежат **на обжалване по административен** и **съдебен ред**. Правните последици обаче не настъпват към момента на съгласието, а към момента, когато компенсацията е била възможна (когато и 2рото задължение е станало изискуемо). Лихва се начислява върху остатъка и е без значение, ако в периода между двата момента, когато компенсацията е станала възможна и когато се прави волеизявление, някое от вземанията се погаси по давност (чл. 128, ал. 1, изр. 2 ДОПК, чл. 170, ал. 3 ДОПК). Органите действат при условията на обвързана компетентност, след сезиране или по инициативата на финансовия орган. След постъпването на искането се прави проверка за наличие на други публични вземания. Издават се актове за прихващане и възстановяване.

## Погасителната давност
ЮФ, с който се погасява правото на принудително изпълнение. Има два елемента – ***субективен*** (позоваването на давността) и ***обективен*** (изтичането на определен срок). В чл. 171 ДОПК е уредена давността във финансовото право. Особеното е, че давността във финансовото право ***започва да тече от първи януари на следващата година след годината, в която вземането е трябвало да се плати***. 

В ал. 2 на същия член е предвиден втори срок, който наподобява преклузивните, защото не се прекъсва и спира, но законът изрично го определя като давностен, за да не може да се иска недължимо платено. За да се подчертае, че в чл. 171 ДОПК става въпрос за давностни срокове, чл. 174 ДОПК изрично подчертава, че не се дължи връщане на сумите, платени след изтичането на давността. В чл. 109 ДОПК е уреден съвсем различен, преклузивен срок за извършване на процесуални действия. Давността започва да тече от първи януари на следващата година след тази, в която е трябвало да бъде деклариран данъкът.

**Отписване на вземането**: чл. 173 ДОПК препраща към чл. 5, ал. 5, т. 9 ЗНАП, където се дава възможност да се отписват задължения до 100 лева от УС на НАП, ако разноските им по събирането надхвърлят размера на задължението.

