---
title: Тема 53
---

# **Тема 53. Данъчен процес. Издаване, обжалване и изпълнение на ревизионните актове.**
## Нормативно основание
Данъчната дейност се осъществява на основата на определени процесуални правила, съвкупността от които образуват данъчния процес. Това са норми, съдържащи се в ДОПК. Субсидиарно се прилага АПК, а за установяване на данъчни нарушения като вид административни нарушения - ЗАНН. 

Уредбата на тази материя в специален нормативен акт е формалният критерий за обособяването на данъчния процес като специфичен, ***особен вид административен процес***. 

Понятието данъчен процес в широк смисъл обхваща различните видове производства:

- производство по данъчна регистрация, 
- производство по извършване на данъчни ревизии и проверки, 
- производствата по издаване, обжалване и изпълнение на данъчни актове, 
- производството по налагане на обезпечителни мерки, 
- производството по установяване на данъчни нарушения и налагане на санкции.

Данъчния процес в тесен смисъл – административното правораздаване по данъчни спорове. 

## Принципи
Законност – чл. 4, ал. 1 КРБ. Отнася се до спазването както на материалния, така и на процесуалния закон. Според чл. 2 ДОПК, където е уреден този принцип, всяко действие на органите на приходите следва да съответства на материалните и процесуалните правила. 

Обективност – Чл. 3 ДОПК урежда принципът на обективност. Той се свързва с установяването на действителната фактическа обстановка, като абсолютно необходимо условие за законосъобразното решаване на въпроса. Той се изразява в това, че органите по приходите са длъжни с активни действия да стигнат до обективната истина относно всички факти и обстоятелства, които са правнорелевантни за данъчното облагане. 

Служебно начало – чл. 5 ДОПК, който изисква от органите по приходите служебно да установяват фактите и обстоятелството от значение за задължението, включително и тези, водещи до облекчение.

Самостоятелност и независимост на органите по приходите – чл. 4. Само при условията на чл. 7 горестоящият орган може да изземе решаването на конкретен въпрос, а това е само при отвод или самоотвод по чл. 76 ДОПК. 

Добросъвестност и право на защита – чл. 6 ДОПК. Гарантират се равни процесуални възможности за участие в различните производства. 

Принцип на служебна тайна относно данъчна и осигурителна информация- чл. 72-75 е уреден режимът на данъчната и осигурителната информация. Това е вид служебна тайна, което разкриване е по специални правила. Чл. 270 осигурява санкционното покритие на тези правила, като е предвидена административнонаказателна отговорност. Обикновено такава информация се разкрива по повод съдебни делба за събиране на доказателства, свързани с трети лица от значение по делото. Прави се искане до съда по реда на чл. 72 ДОПК. 

От гледна точка на понятията **участници, субекти и страни** в данъчния процес, следва теорията на административното право. В ДОПК, глава 3, чл. 9-13 е наименувана страни и участници в производството. Специфично за данъчното право – чл. 9, ал. 2, и неперсонифицираните дружества и осигурителни каси се приравняват на ЮЛ.

**Адресати** на данъчните актове са неограничен брой физическо лице и юридическо лице, които, заедно с органите на приходната администрация и други участници в процеса (свидетели, вещи лица), имат определени процесуални права и задължения. Критерият за правата и задълженията разделя участници, субекти и страни. 

**Участници** е най-широкото и включва в себе си както субектите на процеса, така и страните. Участник е всеки, който има някакви права и задължения. 

Субекти е по-тясно понятие. Те ***осъществяват основна функция*** в процеса и имат право да ***извършват определени процесуални действия*** във връзка със започването, развитието и приключването на процеса. Към тях отнасяме страните, плюс решаващият спора орган (без свидетели, вещи лица и други).

Най-тясното понятие е **страни** – това са ***правните субекти, които участват в процесуалните правоотношения и чиито права и законни интереси могат да бъдат засегнати от издадените актове.*** Страните са очертани най-добре във фазата на съдебното обжалване или най-общо, когато възникне спор, който се решава извън рамките на администрацията. Органът по приходите може да има различни качества –  на решаващ орган, на страна. 

## Данъчен контрол
Данъчният контрол като всеки вид контролна дейност е контрол за изпълнение на управленски решения – в случая нормативните актове в сферата на данъчното право. Всяка контролна дейност се изразява в съпоставяне на фактическото положение с действащото законодателство и се схваща като контрол относно точното изпълнение на данъчните правни норми. 

Данъчният контрол се осъществява от специализирани държавни органи като част от управлението. Разграничаваме две форми на данъчен контрол - ревизия и проверка. 

**Данъчната ревизия** е определена в чл. 110, ал. 2 ДОПК като съвкупност от процесуални действия, осъществявани от органите по приходите за установяване и доказване на факти и обстоятелства, които имат значение за установяването на задължения за данъци, тоест при ревизията се ***установяват или не данъчни задължения***. 

При **проверката** се установяват ***факти***, свързани със задълженията за данъци без да се установяват данъчни задължения. Това са всевъзможните проверки за касови апарати, спазване на валутния режим, спазване на акцизния режим и затова при проверката, както е посочено в чл. 110, ал. 4, няма писмено възлагане, няма акт за възлагане, не се спазват правилата за компетентност. Проверката ***приключва с протокол***, от които може да се издадат актове по ЗАНН или да се стигне до ревизия. 

Съставянето на ревизионни актове се предхожда от множество проверовъчни действия на контролните органи, регламентирани в данъчното законодателство. Предвидени са също така условия за тяхната валидност, правното им значение и последици. За да имат съставените актове доказателствена сила, контролният орган трябва да провери фактическото положение на обекта и да го съпостави с действащото законодателство, а ревизионните актове трябва да са подкрепени с доказателствата към ревизионните доклади, удостоверяващи направените констатации. 

**Ревизия** се прави за изтекъл отчетен период или за установяване на отделни данъчни задължения, тоест ***форма е на последващ контрол***, като за изтекъл данъчен период се има предвид чл. 109 - предвижда се преклузивен срок за извършване. Ревизията започва с издаването на заповед за нейното възлагане, преминава през изготвянето на ревизионния доклад и приключва със съставянето на ревизионен акт, тоест издават се множество актове, действителността на всеки един от който би могла да повлияе върху валидността на крайния акт. Това са обикновено началниците сектори-ревизии, но може да бъде и друг орган, определен от териториалния директор, тоест в тази хипотеза е от значение степенната и териториална компетентност на органа, възложил ревизията и издал заповед за възлагане на ревизията. За цялата територия на страната, за всяко лице компетентност има изпълнителният директор на НАП. 

Ревизии се възлагат на друг орган по приходите, съответно инспектори или експерти. Възлагането е въз основа на заповед за възлагане на ревизия (ЗВР), чиито реквизити са описани в чл. 113, ал. 1 ДОПК. 

Важно е да се подчертае разпоредбата на чл. 113, ал. 4, че тази **заповед се обжалва само с ревизионния акт.** Не може да се обжалва самата заповед. 

Уведомяването за ревизията се извършва при започването й чрез връчването на заповедта за възлагане. В чл. 114 са определени сроковете за извършване на ревизия – до 3 месеца, но може и по-кратък. Ако този срок е недостатъчен, той може да се удължи, но предпоставките за удължаване са различни. Първо срокът не трябва да е изтекъл (тоест втората заповед за удължаване трябва да е с дата преди изтичането на срока, като се дава възможност за удължаване до 1 месец от органа, възложил ревизията), а вече до 3 години се иска заповед от изпълнителния директор на НАП. ( вж. чл. 114).

В чл. 115 е определено къде се провежда ревизията – при ревизираното лице, което почти не се спазва, а при невъзможност – в териториалната дирекция. Обикновено се предоставят искания за предоставяне на писмени бележки и доказателства. 

При извършване на ревизията органът по приходите има правомощията по чл. 12 ДОПК и чл. 42 от ЗМВР, а задълженото лице по чл. 13 ДОПК. Данъчният субект е задължен да оказва съдействие на ревизиращия орган, като му осигури всички условия за упражняване на правомощията. Във всички случаи обаче, за да се търси съдействие, то трябва да е свързано с проверочната дейност и данъчното облагане, а данъчният орган трябва да обоснове необходимостта от съдействието като го посочи в определения акт. Това са тези искания за обяснения и представяне на доказателства. 

По време на ревизията могат да се наложат действия при други данъчни субекти. Тогава се говори за извършване на **насрещна проверка** по чл. 45. Въз основа на искане за извършване на насрещна проверка, се изготвят ***протоколи*** за извършване на насрещна проверка при други, трети лица, с който се установяват съответните факти. Ако се налага проверка на дейността на лицето, осъществявана ***в територията на друга териториална дирекция***, се извършва **проверка по делегация**. Насрещните проверки са чест случай- всяка ревизия обикновено включва и насрещна проверка. 

Самото производство по ревизия може да се спре, възобновяване и прекрати при условията на чл. 34 и сл. ДОПК. 

В чл. 122 е уредено специално ревизионно производство, наречено **ревизии при особени случаи**. В посочената разпоредба е отбелязано, че при определени предпоставки, изрично изброени в ал. 1 (не подаване на данъчни декларации, данни за укрити приходи или доходи). Дава се възможност на органа по приходите по преценка да определи данъчната основа и от тук да приложи ставката. Критериите за тази преценка са уредени в ал. 2 (тези ревизии се наричат ревизии по аналог). Установявайки по косвен път данъчната основа, трябва да се избере тази, която съобразно обстоятелствата по конкретния случай, най-точно отговаря на действителността, обективната истина.  За да протече ревизията по този ред, според чл. 124, ал. 1, органът по приходите е длъжен да уведоми лицето, като му дава срок за представяне на доказателства. Неуведомяването е процесуално нарушение.  Вторият момент също е особен- само при тази хипотеза (ревизиите по чл. 122) фактическите констатации в ревизионния акт се смятат за верни до доказване на противното, когато са подкрепени с доказателства, тоест при обикновената ревизия констатациите в ревизионните актове нямат презумптивна доказателствен сила, докато при ревизиите по чл. 122 констатациите се смятат за верни до доказване на противното. 

При извършването на ревизията трябва да се събират доказателства, за да се доказват констатациите в ревизионните актове. **Доказването** в данъчния процес е уредено в чл. 37-71 ДОПК и има специална разпоредба в чл. 116 (за факти и обстоятелства извън територията на страната). Доказването в данъчния процес е съвкупност от процесуални действия, насочени към установяването с помощта на доказателствени средства на правнорелевантни факти от значение за предмета на съответното производство. Инициатива за събиране на доказателства има както органът по приходите, така и данъчнозадълженото лице- чл. 37 ДОПК. 

**Предмет на доказване** – основанията за възникване или не на данъчното задължение, а цел на доказване - законосъобразното внасяне или навнасяне, изцяло или частично, или в срок на задължението. 

В данъчното право и процес по принцип намират приложение основните положения на доказване в административния и граждански процес. За данъчното облагане от значение са преките доказателства, а косвените при условията на чл. 122 ДОПК. Приоритет се дава на първичните доказателства, доколкото доказателствената сила на производните е в зависимост от достоверността на първичните. 

Като доказателства се приемат тези факти и обстоятелства, които са събрани по установен от закона ред и с предвидените от него способи. 

**Ревизиите** трябва да приключат в определен срок. В ДОПК е предвидено, че не по-късно от 14 дни след изтичането на срока за извършването на ревизията, се съставя ревизионен доклад с реквизитите, предвидени в чл. 117. Този ревизионен доклад се връчва на ревизираното лице за възражения и представяне на доказателства. Срокът е 14-дневен, но може да се продължи до 1 месец по искане на ревизираното лице.

**Ревизионният доклад** е ***констативен*** по своя характер акт, с който не се създават данъчни задължения. Това следва по аргумент на противното от чл. 108, ал. 1. В чл. 118 е посочено, че с ревизионния акт се установяват и изменят, прихващат или възстановяват данъци. 

Въз основа на доклада и изтичането на срока за възражения се издава ревизионен акт. Този акт се издава от лице, изрично определено със заповед за определяне на компетентен орган от лицето, възложило ревизията. На практика, това е някое от лицата, участвали в ревизията. И при тази заповед следва да са спазени условията за неговата законосъобразност. След като се определи това лице, то ще издаде ревизионен акт или може да прекрати производството. 

Съдържанието на ревизионния акт е в чл. 120. Формата е писмена. По своя характер ревизионните актове са ИАА и имат всички техни белези. Това следва от правомощията на съда при обжалването им и преценката на законосъобразността им- чл. 160, ал. 2 ДОПК. 

В чл. 118 са посочени възможните правни последици от тези актове. По своята правна същност ревизионният акт е с декларативен характер. С него се признава правото на държавата да получи едно данъчно вземане, респективно задължението на данъчния субект да го заплати или правото на данъчния субект за прихващане или възстановяване на суми.

Предназначението на акта е да определи конкретното данъчно задължение или право на конкретния длъжник, като го направи ликвидно и изискуемо, а това означава – да се посочат правното основание, размерът и срокът, в който те се дължат. 

С оглед на това дали създава задължения или права, актът може да бъде облагоприятстващ или утежняващ.

След като за законосъобразност за приложими правилата на АПК, то при проверката им се изследват всички тези изисквания. Прави впечатление, че в чл. 160, ал. 2 не е посочено актът да е съобразен с целта на закона, но и това изискване е необходимо. При изследване на компетентността, следва да се има предвид, че в чл. 8 ДОПК компетентната териториална дирекция е определена чрез различни критерии. Става дума за всички видове компетентност- териториална, персонална, материална.  За формата- писмена, което следва и от 120, ал.3. Безспорно актът трябва да е съобразен с материалните данъчни закони и да са спазени процесуалните правила по издаването. В самото ревизионно производство се издават поредица заповеди, като всяка една следва да бъде преценена.

## Административно обжалване
Особеното на данъчното производство е това, че за разлика от АПК, е задължителен административният ред за обжалване на акта. Това е административен контрол, осъществяван вътре в системата на приходната администрация- чл. 152-155 ДОПК. Компетентен орган е директорът на дирекция Обжалване и управление на изпълнението при Централното Управление на НАП, наречен в чл. 152, ал. 2 ДОПК- решаващ орган. 

Право да **обжалва** акта има данъчнозадълженото лице. Достатъчно е то да има правен интерес да го обжалва, а такъв ще е налице щом неизползваното на този способ за защита  би довел до неблагоприятни за него правни последици. Внасянето на данъчното задължение не изключва правния интерес. Правен интерес имат и правоприемниците.

**Обжалването** на акта ***не спира изпълнението***. Възможно решаващият орган да спре изпълнението - чл. 153, ако се направи искане за спиране и при наличието на основанията, посочени в ДОПК- да се представи обезпечение. 

Обжалва се **законосъобразността** на акта. Срокът е 14-дневен от връчването на акта, преклузивен е. Подадената след срока жалба се оставя от решаващия орган без разглеждане с решение, което подлежи на обжалване пред съответния административен съд, който пък се произнася с определение. За възстановяването на сроковете чл. 26 ДОПК препраща към АПК.  

Жалбата се подава чрез началника на териториалната дирекция. Съдържанието е посочено в чл. 145. Подава се чрез териториалния директор до директора на дирекция ОУИ. Чл.155 е изменен – срокът за произнасяне на решаващия орган е 60-дневен от изтичането на срока по чл.146. 

Обикновено в жалбата могат да се направят и двете искания- да се отмени изцяло ревизионният акт или да се отмени частично. Трябва да се разграничава обжалването изцяло, отчасти и законосъобразността. Необжалването на определена част от ревизионния акт, погасява възможността за обжалване по съдебен ред, защото се стабилизира. Непосочването на пороците на акта не е основание за оставянето на жалбата без движение. 

Според чл.155 ДОПК решаващият орган разглежда жалбата и се произнася с мотивирано решение, с което той може да потвърди, да измени, да отмени изцяло или частично акта. Няма пречка да събира и нови доказателства, често се допускат и експертизи. Решаващият орган е длъжен да провери всички основания за законосъобразност на акта, независимо дали са посочени от лицето или не. Изрично е посочено в чл.155, ал.8, че той не може да влошава положението на жалбоподателя

Друга особеност е, че с ТР. 7/2008 ВАС се определя, че този срок е преклузивен. (за произнасяне на решаващия орган).

В чл. 155, ал. 4 е дадена възможност на решаващия орган да отмени изцяло или частично акта и да върне **еднократно** преписката за издаване на нов ревизионен акт. Това обаче е възможно при две изрично посочени в разпоредбата хипотези: непълнота на доказателства и съществени процесуални нарушения. 

Възможно е органът да не се произнесе в срок – според чл. 156, ал. 4 непроизнасянето в срока означава потвърждаване на ревизионния акт. Тук има една особеност: тече 30-дневен срок, след изтичането на 60-дневния, за обжалването на акта по съдебен ред. Чл. 156, ал. 7 допуска с взаимно споразумение между жалбоподателя и решаващия орган срокът да се удължи до 3-месеца. Непроизнасянето в този срок също влече потвърждаване на акта.

## Обжалване по съдебен ред
Чл. 156-161 ДОПК във връзка с чл. 145-178 АПК. В този случай право да обжалват имат същите лица- данъчнозадължените лица или правоприемниците с правен интерес. Плащането на задължението или принудителното изпълнение не изключват правния интерес. 

Подлежи на обжалване не решението на директора на дирекция, а самият ревизионен акт с оглед неговата незаконосъобразност. Чл. 160 ДОПК описва пределите на съдебния контрол. 

Съдът не е обвързан с основанията за отмяна, посочени в жалбата, а проверява всички основания и може да отмени акта на непосочено такова. Всяко съдебно решение първо изследва компетентността на органите, самият ревизионен акт, после процедурата и едва тогава се преминава към проверка на съответствието на акта с материалния закон. Жалба до съда може да се подаде след като е изчерпано обжалването по административен ред- чл. 156, ал. 2. Ако това условие не е спазено, съдът следва да прекрати делото. 

Обжалването се прави пред административен съд на съответния решаващ орган. Срокът е преклузивен и е четиринадесет дневен. Чл.150 описва процедурата. Жалбата срещу акта трябва да отговаря на изискванията, посочени в чл.149 ДОПК. Формата е писмена, могат да се прилагат и писмени доказателства. И тази жалба не спира изпълнението, но съдът може да постанови такова спиране- чл.157 препраща към чл.153. 

Призовават се жалбоподателят, решаващият орган( юрисконсултите са упълномощени и от изпълнителния директор на НАП). Делото се разглежда от един съдия. Прокурорът може да встъпи в производството, когато намери за необходимо в защита на държавен или обществен интерес. Обикновено за дела на стойност над 5 000лв. 

Допустими са всички доказателства. Съдът е свободен да отмени акта и на непредявено основание, непосочен порок на акта, както и по съображения или доводи, каквито не се изтъкват от жалбоподателя. 

По повод обжалването на един акт като унищожаем, съдът може да го обяви за нищожен, както и обратното. При АА критерий за законосъобразността на акта е степента на допуснатото нарушение. 

Обжалването на ревизионните актове е процес по същество, защото в чл.160, ал.3 са посочени случаите, когато съдът отменя акта и връща преписката, като това не се отнася до ревизионните актове. С решението съдът се произнася и по направените разноски.  

Касационното обжалване – чл.160, ал.6 ДОПК препраща към АПК. А в АПК редът се съдържа в чл.208-228. Касационната жалба се подава чрез административния съд, чието решение се обжалва. Срокът е 14-дневен. Главният прокурор и заместник-главният прокурор при ВАС могат да подават касационни протести в едномесечен срок от постановяване на решението. Реквизитите на жалбата са в чл.212 АПК. Тук за разлика от досегашните редове за обжалване, от особена важност е в жалбата да бъде формулирано и обосновано касационното основание. 

Касационните основания са посочени в чл.209 АПК. Когато решението е *нищожно*, *недопустимо*( когато например не е обжалвано по адм.ред), *неправилно*( неправилността има три форми- нарушаване на материалния закон, съществени нарушения на съдопроизводствените правила или необоснованост). 

Посочването на касационното основание е условие за допустимост на касационната жалба. Тя се оставя без разглеждане при основанията, посочени в чл.215 АПК и без движение при условията на чл.216 АПК. Делото се разглежда от ВАС в тричленен състав и задължително участва прокурор. 

Съдът се произнася само по посочените в жалбата касационни основания като пороци на решението, като в зависимост от пороците, и касационните основания, производството може да бъде контролно-отменително и по същество. При противоречие с материален закон или необоснованост, ВАС решава по същество. А когато се налага установяването на факти, без които делото не може да бъде решено или са нарушени съдопроизводствените правила, делото се връща. При недопустимост и нищожност – връща. 

