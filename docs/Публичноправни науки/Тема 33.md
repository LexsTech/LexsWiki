---
title: Тема 33
---

# Тема 33. Оспорване на административните актове по административен ред.
Оспорването на АА по административен ред представлява една от двете подфази на цялостната контролна фаза на административния процес ( втората е оспорване на съдебен ред)
## Обща характеристика:
Терминът „оспорване”  обхваща атакуването на АА в две посоки: чрез жалба, която се подава от засегнатите лица, и чрез протест, който се подава от прокурора. Производството е спорно. На оспорване подлежат както законосъобразността на акта, така и неговата  правилност (тъй като спорът се води в пределите на администрацията и не напуска нейните граници) При оспорването по съдебен ред – само за законосъобразност. Оспорването по административен ред има по-широк обхват.

Административното оспорване има евентуален характер, т.е. то **не** е задължително ( чл. 81 – ИАА и ОАА *могат* да бъдат оспорени по административен ред). Следователно административното оспорване не представлява абсолютна процесуална предпоставка за оспорването на акта по съдебен ред – от волята на лицата зависи по кой път ще тръгнат. Ако по някаква причина в 14-дневния срок са подадени две жалби- за оспорване по административен ред и жалба за оспорване по съдебен ред- производството се счита заведено пред съд.)

Едноинстанционност на производството -  актът се оспорва само пред непосредствено по-горестоящия административен орган ( чл. 81, ал. 1) Последващо оспорване може да се осъществи само пред съд ( ако е за законосъобразност ), като съгласно чл. 98, ал. 2 могат да се оспорят както решението на контролната административна инстанция, когато то е било по същество, така и първоначалният акт, когато жалбата/протестът са били отхвърлени.

**Приложимост на производството:**

На административно оспорване подлежат само общите и индивидуалните АА (нормативните могат да се оспорват само по съдебен ред )

Не могат да се оспорват по административен ред и актовете на следните държавни органи: Президента, Председателя на НС, МС, Министър-председателя и заместник министър-председателите, Министрите и ръководителите на други ведомства, непосредствено подчинени на МС; Управителя на БНБ и Председателя на Сметната палата; ВСС; Областните управители.  При тях оспорването е и обективно невъзможно,  тъй като липсва непосредствено по-горестоящ орган (чл. 82, ал. 2 изключва от обхвата на адм. Оспорване и всичко останали такива органи. Чл. 82, ал. 1  изключва от обхвата на оспорването по административен ред и онези актове, за които в специален закон е предвидено оспорване направо пред съд – така наречената специална клауза за съдебно оспорване (отказ на кмет на община за вписване или дописване в избирателните списъци по Изборния кодекс предвижда директно обжалване пред Районен съд)**.** От обхвата на административното оспорване са изключени и т.нар. вътрешно служебни  актове, т.е. актове на непосредствено оперативно ръководство и управление от страна на по-горестоящия по отношение на подчинения му орган и лица, които се намират в положение на служебна зависимост и подчинение.

Изключва се прилагането на кодекса и когато специален закон предвижда специални производствени правила относно оспорването по административен ред. ( чл.2, ал. 1)

## Образуване на производството
Субекти на образуването, обхват и основания на оспорването. Субекти -**  Според чл. 83 АПК това са заинтересуваните лица и прокурорът.

Заинтересуваните лица -  това са лицата, чиито права и законни интереси са засегнати от акта. Те имат интерес съответния акт да бъде законосъобразно и правилно издаден. При всички положения това предпоставя наличие на личен и пряк интерес от законосъобразността и целесъобразността на акта, които, ако са нарушени, ще бъдат и основание за оспорването му.

Прокурора (органите на прокуратурата) – тук оспорването се предпоставя не от наличието на личен интерес, а от изпълнението на общо надзорната функция на прокуратурата. Последната се интересува от обективното съответствие на АА със закона. Протестът на прокурора е за законосъобразност (не и за неправилност на АА).

Тъй като оспорването на акта се осъществява вътре в рамките на администрацията, оспорването е както за законосъобразност, така и за целесъобразност. Изключение в това отношение има само за прокурора – той е външен спрямо администрацията субект и неговите надзорни функции могат да бъдат само за законосъобразност.

Основанията за оспорване  на АА в това административно производство са същите като тези за оспорването пред съд. Следователно, за да бъде обявен един акт за незаконосъобразен той трябва да е нарушил някое от следните 5 изисквания:

1. Да е издаден от компетентен орган
2. Да е спазена законоустановената форма
3. Да е налице съответствие с материалноправните разпоредби
4. Да са спазени процесуалноправните разпоредби при издаването му
5. Да е спазена целта на закона

Същите основания са изведени в чл. 146 АПК

**Правно-технически средства за образуване на производството**

Производството по оспорване на АА може да бъде образувано с две средства:

- Жалба – подава се от заинтересуваните лица (чл. 83, ал. 1)
- Протест – които се подава от прокурора (чл. 83, ал. 3)

За да породят желаните правни последици обаче жалбата и протестът следва да отговарят на изискуемата от кодекса форма, която е задължителна и еднакво относима и към двете средства.  Условно тези изисквания могат да бъдат разделени на две групи – вътрешни (включващи писменото оформяне на жалбата или протестът, реквизитите и приложенията ) и външни (където спадат изискванията за срока при подаването им).

По отношение на вътрешните изисквания (**изисквания за редовност)** – вж. чл. 85 и чл. 86 АПК, изброяващи задължителните реквизити (тъй като е възможно да съществуват и незадължителни, например искане за събиране на доказателства ). Към външните изисквания се отнася установеният преклузивен срок за тяхното подаване (чл. 84, ал. 1):

- 14-дневен от съобщаването на акта на заинтересованите лица
- Едномесечен – при наличието на мълчалив отказ/съгласие, като тук срокът започва да тече от изтичането на срока, в които административния орган е бил длъжен да се произнесе.

Ако сроковете бъдат изпуснати, правото на страните да образуват контролното производство се преклудира.

**Нередовност на жалбата или протестът. Последици:**

Неспазването на задължителните изисквания прави жалбата/ протестът нередовни от гледна точка на процеса. В зависимост от това до колко е съществен недостатъка, нередовността може да доведе до различни последици:

Ако недостатъците са от **лек характер** и съществува обектива възможност те да бъдат коригирани – производството ще бъде образувано, но жалбата/протестът ще бъдат оставени **без движение,**  като действие с временен характер.  На податели се изпраща съобщение ( при липса на адрес се залепя обявление в сградата на органа), в което се посочват нередовностите. Отстраняването им трябва да се извърши в 7-дневен срок от получаване на съобщението. Ако нередовностите не бъдат отстранени в срок, жалбата/протестът се връщат на подателя, а при непълен адрес, се оставят в канцеларията на органа на разположение на подателя ( чл. 87, ал. 3)

Ако недостатъците са с **по-тежък характер** и възможност за корекции не съществува, тогава производството се прекратява, а жалбата/протестът се оставят **без разглеждане** (траен характер), тъй като тя е **недопустима (**следователно изискванията на чл. 88 следва да се преценяват преди тези на чл. 85, уреждащ редовността на жалбата/протестът).Основанията за оставяне на жалбите и протестите без разглеждане са изрично изброени в чл. 88 АПК (=> във всички други случаи те ще бъдат оставени без движение до отстраняването на недостатъка ). Така до оставяне на жалбата/протестът без разглеждане ще се стигне ако са:

- подадени до некомпетентен орган ( тук обаче производството не се прекратява, а временно се оставя без разглеждане, като жалбата се препраща до компетентния орган и се приемат за внесени в срок)
- подадени след  законоустановения срок ( производството се прекратява, освен ако срокът не бъде възстановен по чл. 89, ал. 1 – при наличието на особени непредвидени обстоятелства, причинили изпускането му. Преценката за наличието им е на административния орган и е окончателна. От това право не може  да се възползва прокурора)
- подадени са от подател без интерес (За жалбоподателите – пряк и личен интерес; Това условие не важи са прокурора)
- жалбата/протестът се оставят без разглеждане и ако бъдат оттеглени писмено ( това основание е самостоятелно, то не се дължи на нередовност на инструмента )- чл. 88, ал. 4

Ако производството бъде прекратено, на прокурора / жалбоподателя се предоставя възможност в 7-дневен срок да оспори прекратяването с частна жалба или протест по съдебен ред. ( чл. 88, ал. 3 )

## Забрана за изпълнение на акта
Законната възможност за оспорване на АА го прави нестабилен, което е основание законодателят да определи в чл. 90 АПК с императивна разпоредба, че АА не подлежат на изпълнение преди да изтекат сроковете за тяхното оспорване ( 14 дни, съответно 1 месец)

Следователно пречката произтича ex lege и не е обвързана от наличието на жалба / протест. Последните автоматични спират изпълнението на акта до произнасянето на съответния контролен орган (=> жалбата/протестът имат суспензивен ефект) 

Ако актът не бъде оспорен в срок или ако жалбата/протестът бъдат отхвърлени като неоснователни, актът ще се стабилизира и ще подлежи на изпълнение.

Изпълнение на АА веднага след неговото издаване е предвидено в 2 случая, като изключение:

- Когато всички заинтересувани страни писмено поискат предварително изпълнение на акта (така те косвено признават, че няма да го оспорват)
- Когато със закон или с разпореждане по чл. 60 е допуснато предварително изпълнение

## Право на отзив
Чл. 84, ал. 1 АПК постановява, че „ Жалбата или протестът се подават в писмена форма чрез административния орган, чийто акт се оспорва”. От тук следва и естественото доразвитие на въпроса – на органа, издал акта, се предоставя възможност да упражни самоконтрол, т.е. той има право ( не и задължение ) на отзив. Това право трябва да бъде осъществено в 7-дневен срок ( 14-дневен, ако органът е колегиален ) от получаването на жалбата/протеста, когато органът сметне, че жалбата/протестът са допустими, редовни и основателни. Възможностите за корекция на АА са няколко: той може да бъде оттеглен, отменен или изменен, съответно да бъде издаден, ако издаването му е било отказано ( чл. 91, ал. 1 )

Правото на отзив обаче може да бъде осъществено само еднократно в производството. Така ако при отказ административния орган преразгледа случая и  издаде искания акт, той може да бъде обжалван отново на общо основание. Тогава обаче правото на отзив няма да може да бъде упражнено повторно.

Ако органът, издал акта, не упражни правото си на отзив, той незабавно трябва да изпрати цялата преписка на компетентния по-горестоящ орган, които от своя страна е длъжен да се произнесе.

**Компетентен контролен орган**

Това може да бъде както орган намиращ се йерархично в надмощно положение ( т.е. йерархия по вертикал), така и орган, който е висшестоящ, но в йерархия по хоризонтал.

Така във ведомствените системи ( министерства, държавни агенции ) актовете следва да се оспорват пред вертикално по-висшестоящия орган.

В системата на местното самоуправление обаче нещата могат да стоят по различен начин: 

- чл. 93, ал. 4 и ал. 2 : АА на кметове на общини се оспорват пред областните управителни, а АА на кметове на райони и кметства – пред кметовете на общини  ( следователно йерархията тук пак е вертикална и е между органи с обща компетентност )
- чл. 93, ал. 3 урежда въпроса при органите със специална компетентност: АА на специализираните изпълнителни органи на общината се обжалват пред кмета на общината (=> хоризонтално разположен орган)

**Действия в по-сложни случаи**

При „сложни от фактическа и правна страна случаи” е предвидена възможност за създаване на **комисии**, които да подпомагат контролния административен орган ( чл. 94 ) Комисията се състои най-малко от 3ма членове, от които 1 с юридическо образование и 2ма специалисти, като единият от тях трябва да не работи в съответната администрация. => се цели компетентност и безпристрастност.

Срокът за разглеждане на преписката от комисията се разполага вътре в този за произнасянето на административния орган – 14-дневен, съответно 1-месечен. След разглеждането на преписката комисията представя мотивирано писмено становище по законо- и целесъобразността на акта, което задължително се подписва от всички членове (чл.95). То няма задължителен х-р, но ако органът не се съгласи с него, следва да се мотивира.

Към действията в по-сложни случаи следва да се причисли и **изслушването** на заинтересуваните лица (чл. 96 ). То се допуска от компетентния орган и следва да се осъществи в „разумен срок”, т.е. не може да превишава сроковете за произнасяне на контролната инстанция. За изслушването се съставя протокол.
## Произнасяне на контролната инстанция
Принципът на бързина в процеса налага кратки срокове при произнасянето:

- 14-дневен срок – когато органът е едноличен;
- 1-месечен – когато органът е колегиален (колективен)

Срокът започва да тече от момента на получаването на преписката ( чл. 97, ал.1), като денят на получаването не би трябвало да се зачита ( тъй като този срок, макар и кратък, е уговорен в полза на органа )

Произнасянето винаги става с **решение**, което трябва да бъде мотивирано и може да бъде както по отношение на законосъобразността на акта, така и по отношение на неговата правилност. 

Така произнасянето може да стане в 3 варианта, изброени в чл. 37, ал. 1 АПК:

- АА да бъде обявен за нищожен ( само заради незаконосъобразност, не и за неправилност)
- АА да бъде отменен изцяло или отчасти (=> АА е унищожаем, но вече както заради незаконосъобразност, така и ако е нецелесъобразен)
- Да бъде потвърден, чрез отхвърляне на жалбата/протестът като неоснователни.

По принцип контролният орган действа като **инстанция по същество** ( чл. 97, ал. 2 АПК) с изключение на два случая, когато горестоящият орган е контролно-отменителна инстанция:

- чл. 97, ал. 2, втората част- ако актът е от изричната компетентност на по-долустоящия орган ( тоест в случай, че актът е издаден при оперативна самостоятелност);
- когато е налице отказ да се издаде документ, по-горестоящият орган не може да го издаде, а задължава долустоящият орган да го издаде като му определя срок за това( ал. 3 на чл. 97 АПК); 

## Действия на административния орган след произнасянето
След произнасянето си административният орган е длъжен незабавно да уведоми оспорващия и другите заинтересовани лица за решението си.(чл. 98, ал. 1).

Оттук нататък последиците са следните:

- Когато актът е обявен за нищожен – процесът  приключва
- Когато актът е отменен/издаден е нов – действието може да се оспорва пред съд
- Когато жалбата/протестът бъдат отхвърлени – потвърденият акт може да се оспорва за законосъобразност пред съд
- Когато контролният орган не се е произнесъл в срок – оспорваният акт, може да се оспори пред съд, ако подлежи на такова.

## Възобновяване на административното производство
Възобновяването на производства по издаване на АА представлява извънреден контролен способ, чиято същност се заключва във възможността да се отмени или измени един вече влязъл в сила ИАА или ОАА от самата администрация ( от непосредствено по-горестоящият орган или от органът, издал акта, ако последният не е подлежал на административно оспорване) – чл. 99 АПК, като на негово място може, но може и да не се издаде нов ( за разлика от „възобновяването” в прецизния смисъл на думата)

Следователно чл. 99 ни изправя пред две възможни решения:
1) Анулиране на издадения АА, т.е. неговото заличаване от правния мир;
1) Издаване на нов АА на мястото на отменения такъв;

Тези две решения могат да имат напълно самостоятелен характер и всяко от тях ще бъде в резултат от едно преразглеждане, поставяне наново на материалноправните въпроси, които са били решени с влезлия в сила АА. Казано накратко, това „поставяне наново на материалните въпроси” може да доведе до изход в два аспекта – издаване на ИАА/ОАА или неиздаването на такъв акт ( когато съществуващият само е отменен)

**Приложно поле на контролния способ:**

Обект на контрола: само ИАА/ОАА, които са влезли в сила ( не са били обжалвани по административен ред или жалбата е била отхвърлена ) **и** не са били обжалвани по съдебен ред.

**Образуване на производството:**
1) По искане (молба) на заинтересуваното лице ( страна/ лице, което е засегнато от акта ) за основанията по чл. 99, т.2-7
1) По предложение на прокурора или омбудсмана ( Позицията на прокурора се определя от нивото на компетентния административен орган- така ако контролният орган е на общинско/областно/централно ниво, то предложението следва да се направи от районен/окръжен/главния прокурор или негов заместник ) – по чл. 99, т.1
1) От самия орган, издал акта ( *така е написано в учебника, но според мен следва да е и от горестоящия орган – вж. чл. 100)* - по чл. 99, т. 1

**Срокове за подаване на искането/предложението (чл. 102 ):**

Срокът за възобновяването по чл. 99, т 2-7 се предопределя от две предпоставки – обективна( възникване на законопредвидените предпоставки) и субективна (знанието за това): така възобновяването може да се извърши в тримесечен срок от узнаването на предпоставките, но не по-късно от една година от тяхното възникване.  Ако основанието, на което се иска отмяна/изменение на акта предхожда издаването му -  то тогава срокът започва да тече от влизане в сила на акта.

Срокът за възобновяване по чл. 99 т. 1 е тримесечен и ( съществено нарушение на някое от изискванията за законосъобразност на акта ) – започва да тече от влизане в сила на акта

**Основания за осъществяването на контролния способ ( чл. 99, т. 1-7)**

Тези специални хипотези, при които може да се иска възобновяване на производството от заинтересованите лица, могат да бъдат обособени в две групи:

**Към първата**  **група** се причисляват обстоятелствата, появили се, възникнали **преди** издаването на АА:

- Чл. 99, т.6 – когато вследствие на нарушаването на административнопроизводствените правила страната е била лишена от възможността да участва в производството или не е била надлежно представляване, както и когато тя не е могла да участва лично или чрез пълномощник по причина на препятствие, което не е могла да отстрани. Пречките за неучастието могат да имат както обективен, така и субективен характер (заболяване, съответно неуведомяване=незнание)
- Чл. 99, т. 2 -  когато е налице непълното на доказателствения материал ( откриване на нови обстоятелства / нови писмени доказателства, които при решаването на въпроса страната не е могла да знае )
- Чл. 99, т. 4 – когато доказателственият материал се е оказал незаконосъобразен -  документът е признат за подправен по надлежния съдебен ред или актът е бил отменен
- Чл. 99, т. 3 -  когато по надлежният съдебен ред се установи престъпно деяние  на страна, неин представител или на административен орган (член от състава му, ако е колективен ), което е дало отражение върху решаването на въпроса – предмет на производството.

**Към втората група** основания могат да бъдат включени онези, свързани със самия АА.

- Чл. 99, т. 1 – когато съществено е нарушено изискване за законосъобразността на АА ( някое от 5те условия за законосъобразност – компетентност, форма, съответствие с целта на закона; съответствие с материалните и процесуалните правила ) От тази възможност не може да се възползва страна в производството, а само административният орган, прокурорът или омбудсманът!
- Чл. 99, т. 5 – когато същият административен орган е издал по отношение на същите страни по същия въпрос и същото основание друг акт, които му противоречи – следователно тук трябва да се определи незаконосъобразният акт и той да се отмени.
- Чл. 99, т. 7 – когато с решение на Европейския съд за защита правата на човека е установено нарушение на ЕКЗПЧ

**Компетентен орган:**

По принцип компетентен да се произнесе по искането/предложението е непосредствено по-висшестоящият в йерархията орган. Изключение:  ако актът не е подлежал на оспорване по административен ред, то компетентен ще бъде органът, който го е издал.

**Произнасяне:**

Компетентният орган следва да се произнесе с решение, с което АА може да бъде отменен или изменен. Когато актът се изменя, по същество измененият акт представлява нов АА,  следователно той също ще подлежи на оспорване по административен и/или съдебен ред. Ако компетентният орган откаже да допусне възобновяване – отказът може да се обжалва по съдебен ред.

