---
title: Тема 57
---

# **Тема 57. Правен режим на БНБ. Мястото на БНБ в банковата система. Устройство и управление на БНБ.**
Създадена е на 25.01.1879 г. Образувана е с капитал 2 млн. лева, сегашният основен капитал е 20 млн. лева. На 27.01.1885 г. БНБ получава разрешение да емитира парични знаци и се превръща в **емисионен център** на България. Това си качество БНБ запазва и до днес, като промените в статута й се състоят в това дали тя действа като **търговска банка паралелно** с емисионните й функции. Основните нормативни актове, източници на правната уредба на БНБ, са ЗБНБ, ЗКИ и другите законови източници на банковото право, както и подзаконовите актове на БНБ. БНБ е ЮЛ със седалище град София и е централна банка на България и с оглед мястото й в банковата система притежава правомощия, различни от тези на търговските банки. БНБ има правомощията на **държавен орган** и може да участва във властнически правоотношения с търговските банки. Основна характеристика на централната банка е, че тя е **независима от указанията на МС** и на други държавни органи при изпълнение на дейността си. Това изрично е предвидено в чл. 44 ЗБНБ. Въпреки тази независимост тя трябва съгласувано да провежда националната валутна и кредитна политика. Това е важен момент, защото често интересите на изп. власт и на ЦБ се разминават. Основната задача на всяка централна банка е да провежда валутната и кредитната политика и така да поддържа стабилността на националната валута. Всяка изпълнителна власт има нужда от повече пари, а това може да доведе до обезценка на националната валута и инфлация. 

Макар и независима от други държавни органи, БНБ все пак се **отчита за дейността си пред НС** и част от членовете на УС на БНБ се назначават от него. Зависимост от БНБ от правителството няма – те се информират взаимно при определяне на общите насоки на паричната и кредитната политика, а при емисионната дейност правителството се произнася по отношение на дизайна на банкнотите. 
## Статут на БНБ
Може да се разгледа от няколко гледни точки

**Емисионен център** (чл. 2, ал. 5 и чл. 25 и сл. ЗБНБ) – има качеството като национална банка да емитира банкноти и монети, като това качество има само една банка във всяка държава. Това е нейно ***изключително правомощие***, което не може да се делегира на друг държавен орган или банка. Съдържанието на това правомощие се изразява във факта, че само централната банка може да печата банкноти и сече монети, които са законно платежно средство и задължително се приемат за плащания без ограничение. БНБ има също така правомощието да пуска в обращение тези парични средства и да ги вади от обращение, в което се състои автономията й. Трябва да се прави разлика между изваждането от оборот на стари пари като законно платежно средство и изваждането от оборот на изхабени банкноти и пускането на тяхно място на нови със същия номинал и същия сериен номер. Всяко решение на БНБ, свързано с емисионната дейност, се обнародва в ДВ; 

**Държавен орган** – БНБ е държавен орган в сферата на банковата система и от гледна точка на финансовото право тя е специализиран държавен финансов орган, като това й качество я разграничава от търговските банки, които са субект само на гражданското право. По-важните й правомощия са следните: 

- Провеждане на **паричната и кредитната политика** и регулиране на паричното обращение – те се извършват с подзаконови нормативни актове – наредби, издавани от УС, или чрез издаването на индивидуални административни актове от органите й; 
- БНБ **издава и отнема лицензи за банкова дейност**, която се осъществява в условията на разрешителен режим; 
- **Определя лихвената политика** чрез определянето на основния лихвен процент, като методиката е свързана с доходността на тримесечните държавни ценни книжа (чл. 35 ЗБНБ); 
- **Определя валутния курс** в страната при обичайни условия, т.е. съотношението на българския лев с другите валути;
- Върху дейността на търговските банки централната банка влияе и чрез размера на **задължителните минимални резерви**, които те поддържат при нея (чл. 41 ЗБНБ); 
- **Осъществява банков надзор** върху дейността на търговските банки и във връзка с упражнения надзор притежава и **санкционни правомощия**, изразяващи се в налагането на принудителни административни мерки или реализирането на административнонаказателна отговорност (чл. 103 ЗКИ във вр. с чл. 152 ЗКИ); 
- БНБ е **касов орган по изпълнението на бюджета**, което тя прави ***чрез търговските банки***. Информацията обаче се събира и анализира от БНБ и се предоставя на Министерството на финансите; 

**Като гражданскоправен субект** – в зависимост от статута на централната банка тя може да осъществява дейности като всяка друга търговска банка; 

**Паричен съвет** – това е известна специфика в статута на БНБ (валутен борд). До валутен борд се стига при финансова разруха и когато традиционните финансови институции с традиционните финансови инструменти не са в състояние да провеждат стабилна финансова политика. Функциите на валутен борд могат да се възложат на специален орган, който да замести традиционните финансови институции или да се възложат на централната банка. В България функциите на валутен борд са възложени на Управление „Емисионно“ при БНБ. Основните проявления на валутния борд са в следните насоки:

Паричната маса, която ще е в обращение, трябва да съответства на конвертируемата валута, към която е прикрепена националната. Така се отнема автономията на централната банка в емисионната дейност; 

- Забранява се кредитиране на бюджета (чл. 45 ЗБНБ), което иначе е възможно; 
- Забранява се рефинансиране на търговските банки, освен при системен риск за банковата система (чл. 33 ЗБНБ); 
- Като ЮЛ със седалище София може да открива клонове в страната и чужбина.

## Капитал и фондове
Основния капитал на Българска народна банка е 20 милиона лева. Българска народна банка има специфичен финансовоправен режим. Централната банка не внася данъци, а прави вноски в определени фондове. Фонд „Резервен“, който се образува от отчисленията на банката в размер на 25% от годишното превишаване на приходите над разходите на банката. Средствата от фонда се използват за покриване на загуби. Когато БНБ има баланс на активите под нейните задължения, министърът на финансите попълва основния капитал на банката до размера на недостига.

## Органи на управление
**Управителен съвет**, който се състои от 7 души – управител, трима подуправители, които ръководят основните управления - „Емисионно“, „Банково“ и „Банков надзор“, и още трима членове. Първите четирима се избират от НС, а другите трима – от президента. Мандатът е 6 години, като ЗБНБ съдържа изисквания за тяхната избираемост. УС е и притежава правомощия, които превръщат централната банка в държавен орган. Именно УС приема подзаконовите нормативни актове и определя задължителните минимални резерви, поддържани от търговските банки при централната банка. Негови са и решенията, свързани с емисионната дейност. Решенията се приемат с мнозинство от присъстващите, но с не по-малко от 4 гласа; 

**Управителят и подуправителите на БНБ** – осван като част от Управителния съвет те имат правомощия и като самостоятелни органи. По принцип заместниците в държавни органи не притежават собствени правомощия, но в случая подуправителите имат такива и затова те са самостоятелни органи: 

1. **Управление „Емисионно“** поддържа пълното валутно покритие на общата сума на паричните задължения в БНБ (чл. 20 ЗБНБ); 
2. **Управление „Банково“** следи за възникването на системен риск за стабилността на банковата система и осъществява функциите на кредитор от последна инстанция при определени в закона условия; 
3. **Управление „Банков надзор“** осъществява надзор върху банковата система, включително и върху дейност на предприятия, за които се предполага, че извършват банкова дейност; 

**Вътрешен одитор** (др. орган на БНБ) – особеното е, че той се избира от УС и се одобрява от Сметната палата – той притежава правомощия за осъществяването на вътрешен контрол в централната банка. Макар да е ЮЛ, БНБ има специфичен финансовото право режим, тъй като законът предвижда, че тя задължително организира фонд „Резервен“, който се попълва от превишението на приходите над разходите и се използва за покриване на загуби. След заделянето на суми за други фондове със специфично предназначение остатъкът се внася в държавния бюджет и затова БНБ има специфичен финансово правен режим (тя не дължи данъци, а внася във фондове).

