---
title: Тема 59
---

# **Тема 59. Валутно законодателство. Валутен режим. Предмет и обхват. Местни и чуждестранни лица. Валутен контрол.**
## Валутно законодателство
В правната система няма обособен отрасъл валутно право. Всяка една държава въз основа на суверенитета си може да установява специален правен режим относно сделки и действия, които имат за предмет чуждестранна валута или благородни метали, към които спадат и скъпоценните камъни. Този режим се установява преди всичко с цел да се защити националната парична единица и именно това изключително право на държавата се характеризира като валутен монопол. 

Съвкупността от нормативните актове, които регулират валутния режим в България, се наричат валутно законодателство. Правната уредба на валутния режим в България се съдържа основно в няколко нормативни акта – **Валутен закон**, към който има издадени няколко подзаконови НА, като например:

- Наредба за добиване, преработване и сделки със скъпоценни камъни и благородни метали, 
- Наредба за внос и износ на левове и валута в наличност, 
- Наредба за статистиката на платежния баланс. 
- Към правната уредба могат да се отнесат още:
- Закон за митниците 
- Закон за кредитните институции. 

От предметния обхват на Валутния закон става ясно, че с него се регулират отношения от гражданския обмен, т.е. тук става дума за нефинансови правоотношения – сделки и свързани с тях плащания. Тези отношения от гражданския обмен са поставени именно във валутен режим, който най-общо се изразява в това, че за посочените в закона сделки се предвиждат различни режими – регистрационен или разрешителен режим или пък е предвидена забрана за извършването им. Валутният режим се изразява в допълнителни условия, които се изискват за валидност или забрана на сделки с валута или благородни метали. Друга особеност е, че по тези сделки става дума за отношения, чиито страни са местни или чуждестранни лица. Във Валутния закон е дадена характеристика на понятията „местни“ и „чуждестранни“ лица, която е малко по-различна от дефиницията във финансовото и данъчното право. 

*Критерии за определяне на местно лице:*

Местно лице според Валутното законодателство не се определя според гражданството му. За ФЛ най-важният критерий е **постоянно пребиваване в страната**. Това означава лицето да има право да пребивава на територията на България за неопределен срок, като наличието или липсата на такова постоянно пребиваване се декларира. За ЮЛ е достатъчно **седалището** да е на територията на България, за да е то местно, независимо чия собственост е то и чии са капиталите. Ако чуждестранно лице е регистрирало клон в страната по смисъла на ТЗ, то клонът се приравнява на местно лице; 

Местно лице е и онова (български граждани), което **пребивава в чужбина по поръчение на българската държава** или на български предприятия и организации, като към тях се прибавят членовете на техните семейства (бг дипл. и конс. представители, търг. представителства, дългосрочно командировани, кадрови военни на мисия); 

Местни лица са и български граждани, които пребивават в чужбина за обучение или лечение, независимо от срока на пребиваване. Чуждестранни лица са всички, които не са местни – например у нас такива са дипломатическите корпуси в нашата страна, международните организации и членовете им, чужди граждани с цел обучение или лечение и т.н. Тази дефиниция се различава от дефиницията в дан. законодателство или Закона за насърчаване на инвестициите.

*Обхват на валутния режим:*

В него не влизат абсолютно всички движения на капитали, като например пускането на ценни книжа за чуждестранния капиталов пазар или пускането на капитали за лични цели като дарения и наследства (Законът за чуждестранните инвестиции регулира част от тях), както и случаи на репатриране (изнасяне) на инвестиции от държавата. Една част от тези отношения се регулират от Закон за чуждестранните инвестиции. В обхвата на валутния режим попадат следните сделки: 
1) Сделки, които се характеризират или със страните по тях, или с техния обект (т.е. стоки, подлежащи на валутен контрол). Това са сделки между местни и чуждестранни субекти и плащанията между тях; сделки с чуждестранна валута по занятие (обменни бюра); презграничните преводи и плащания, т.е. банкови сделки, като критерият е териториалната насоченост на плащането (например: от България по сметка на чужда фирма); сделки с благородни метали и скъпоценни камъни по занятие – в тази група спадат придобиването и преработката им; 

- Отношения, свързани с износа и вноса на левове и чуждестранна валута в наличност; 
- Чисто финансови правоотношения, свързани с организацията на самия валутен контрол;
- Събирането, поддържането и предоставянето на статистическа информация за целите на платежния баланс на страната. 

*Понятия от Валутния закон:*

В ДР на Валутния закон са дефинирани редица понятия (местно и чуждестранно лице, чужда валута, пряка инвестиция), като те са заимствани от правото на ЕС или се доближават до него и по тази причина са уеднаквени. Основният принцип във ВЗ е посочен в чл. 2, а именно – посочените в закона сделки, действия и плащания се извършват свободно, доколкото за тях не са предвидени регистрационен, разрешителен или забранителен режим. 

## Видове режими:
**Разрешителен режим** – под него е поставена продажбата на чуждестранна валута по занятие от финансови къщи. Това решение следва от общата хипотеза на ЗКИ. За тях се изисква издаването на лицензия от БНБ. Тук се включва и извършването на превод при плащане на местно лице към чужбина/чужди лица, когато сумата е над 25,000 лева, като тогава е необходимо да има основание + сведения и документи, което да бъде разгледано и разрешено от конкретен орган; 

**Регистрационен режим –** под него са обменните бюра, които за да продават чуждестранна валута, трябва да се регистрират според нормите на ТЗ и да се включат в публичния регистър на Министерството на финансите. На регистрационен режим подлежат добиването, преработването и сделките с благородни метали и скъпоценни камъни, когато това се извършва по занятие. Тук също има специален регистър и специални изисквания към лицата, които могат да добиват, преработват или търгуват с такива обекти;

**Режим на отчетност** – например отчетност за плащания и преводи към чужбина, както и отчетност, свързана със събиране на информация за платежния баланс. Такава информация могат да предоставят ТБ към БНБ, министерства и държавни агенции, централният депозитар, инвестиционните посредници, застрахователните и пенсионни фондове, нотариусите и службите по вписванията. Отделно от това има предвиден режим, който е в рамките на този, и той е свързан с предоставяне на информация за БНБ. Според закона БНБ може да изисква от всяко лице информация, която е от значение за платежния баланс. Тук се съдържат и изискванията за отчетност на вземания и задължения на местни лица към чуждестранни и обратното; тук се намира и митнически регистър – митническите органи водят специализирани регистри за търговски кредити по вноса, износа, лизинга и т.н.; 

**Режим за внос и износ** – става дума за внос и износ на парични средства, благородни метали и скъпоценни камъни и изделия с такива. Тук се включва вносът и износът на левове и чужда валута в наличност, като принципите са следните: местните и чуждестранни физически лица могат да изнасят и внасят неограничено количество левове или чуждестранна валута, докато когато става дума за средства над 5,000 лева или тяхната равностойност в чужбина, те трябва да бъдат декларирани (чл. 11 Валутен закон). Когато става дума за внос или износ на суми над 25,000 лева, пред митническите органи се декларира не само размерът, но и произходът на паричните средства чрез представени удостоверения от съответната ТД на НАП, че не са налице просрочени задължения. Вносът и износът на левове и чуждестранна валута чрез поща е забранена, като тази забрана не се отнася за БНБ и търговските банки. По отношение само на вноса на валута, благ. метали и скъпоценни камъни може да се внася неограничено, ако обектите на вноса бъдат декларирани пред митническите органи. 

## Валутен контрол:
Това е вид финансов контрол върху изпълнението на нормативните актове, които уреждат валутния режим. Може да бъде:

- предварителен, когато става дума за **разрешения** по разрешителния режим; 
- текущ от гледна точка на различните декларации, които се изискват за дейността; 
- последващ чрез извършването на проверки и ревизии от органи, на които законът възлага правомощия да упражняват валутен контрол. Предметът на валутния контрол се характеризира със своите адресати и обекти – местни и чуждестранни лица, сделки с чуждестранна валута, скъпоценни камъни и благородни метали, както и добиването и преработката им. 

*Органи на контрола и компетентност:*

Валутният контрол е възложен на различни органи. С валутен контрол се занимават министърът на финансите, БНБ и пощенските служби. 

В структурата на Министерството на финансите:

- приходната администрация на НАП – отнася се до лицата, занимаващи се с обмен на чуждестранна валута – така наречените сарафски бюра, които се занимават с добиване и преработка на благородни метали и скъпоценни камъни по занятие. 
- Агенция „ДФИ“, 
- спец. дирекция „Външни финанси“ към МФ – занимава се с отчитане на задълженията на местни лица към чуждестранни, както и поддържането на регистри за преките инвестиции и регистрите за недвижимите имоти на местните и чуждестранни лица. 
- органите на митническата администрация – внос и износ на левове и валута, скъп. камъни, благ. метали и изделията от тях.

Контролът се упражнява от 4те органа, а не от министъра. Министърът на финансите (и оправомощено от него лице) и органите на МФ могат да предприемат различни мерки за реализирането на валутния контрол, като например под формата на писмени предписания с посочен срок за отстраняване на нарушения. Правомощията на тези органи са да налагат принудителните административни мерки, като например запечатване на обект, отнемане на удостоверение за регистрация (при обменни бюра).

**БНБ** осъществява контрол по отношение на търговските банки (т. нар. банков надзор). БНБ е тази, която провежда паричната и кредитната политика в страната. Това е органът, който издава разрешенията за осъществяване на банкова дейност – банкови лицензии. БНБ упражнява контрол и върху финансовите къщи и върху спазването на закона и нормативните актове по неговото прилагане. От гледна точка на санкционните правомощия БНБ може да откаже да регистрира или да издаде разрешение. Тя може и да издаде писмено указание за отстраняване на непълноти в документи на лица, които изискват извършването на някаква дейност, свързана с валутните режими. Тя също така може да наложи най-тежкото наказание – отнемането на банковата лицензия.

Пощенските служебни осъществяват контрол по спазването на забраната за износ и внос на левове и чуждестранна валута, скъпоценни камъни и благородни метали чрез пощенски пратки.

*Юридическа отговорност при упражняване на валутен контрол:*

Глоби и имуществени санкции. 

Законът предвижда глоби за Физически лица и имуществени санкции за ЕТ и ЮЛ, като актовете се съставят от оправомощени лица от министъра на финансите или от управителя на БНБ. Наказателни постановленията се издават се от министъра на финансите или оправомощено от него лице, а може и от управителя на БНБ или оправомощено лице. Най-ниската глоба е от 200 до 50,000 лева, а имуществената санкция е от 2,000 до 75,000 лева при повторение. Издаването, обжалването и изпълнението на постановленията се извършва по реда на ЗАНН; 

Наказателна отговорност, ако стойността на нарушението е в особено големи размери. Наказанието е лишаване от свобода до шест години, а глобата е в двоен размер спрямо сумата на предмета на престъплението, като предметът на престъплението се отнема. Ако предметът на престъплението липсва или е отчужден, то се присъжда неговата равностойност; 

Дисциплинарна отговорност, но това значи да са налице трудови правоотношения, т.е. трябва лице в рамките на своята длъжност да е нарушило закона. Тази отговорност се ограничава до органите, осъществяващи валутен контрол.
