---
title: Тема 42
---

# **Тема 42. Финансови вземания и финансови задължения. Публични вземания. Видове. Системи и производства за определяне на размера на публичните вземания.**
## Обща характеристика на финансовото задължение

Всяко едно финансово правоотношение поражда права и задължения. В случая предмет на разглеждане са ***същинските финансови правоотношения***, които пораждат права и задължения по повод определено плащане. Финансовото вземане е равнозначно на субективно финансово право от гледна точка на кредитора. В широкото понятие на вземането се взимат предвид всички субективни права, които имат финансов характер, без значение кой е техен носител и дали е активен или пасивен. Държавно вземане е различно понятие – там също се включват субективните права на държавата, но се обхващат вземания не само с финансов произход, а и нефинансови – санкционни или граждански. Държавно финансово вземане пък обхваща субективни права с финансов произход и носител държавата. Чл. 162 ДОПК дели държавните и общински вземания на публични и частни, като в публичните вземания се включват вземания с финансов и санкционен характер. Всички останали са частни. 

## Видове финансови вземания
Основните бюджетни приходи са **вземанията с финансово правен произход** – те могат да бъдат планирани и прогнозирани и са предвидени срокове в закона за внасянето им, за да постъпват регулярно в бюджета.

Другата категория държавни вземания са **санкционните** – особеното при тях е, че санкцията има двояка функция – чрез нея се постига целта на наказанието от една страна, а от друга страна, тя представлява и приход в бюджета. Не могат да се планират, целта е ограничаването им; 

**Държавните вземания с гражданскоправен произход** са резултат от участието на държавата в правоотношения като равнопоставен субект. Те могат да бъдат с договорен характер или на деликтно основание. 

## Начини за определяне на размера на държавните вземания:
При тези, които имат санкционен произход, се следва процедурата на ЗАНН или НК; 

При вземанията с гражданскоправен произход, ако те са с договорен характер, зависи от вида и размера на договореното, а при тези с деликтен характер – от размера на вредата.

При вземанията с финансовото право произход разграничаваме няколко възможни варианта за определяне на размера им: 

- вземания, определени в твърд (постоянен) размер – например такса за издаване на паспорт и някои акцизи; 
- подвижни размери, при които се наблюдават две системи: пропорционална и прогресивна.

Използват се два критерия: облагаема основа и ставка. При пропорционалната система ставката е постоянна величина, основата е променлива величина и размерът на държавното вземане зависи от основата. При прогресивните системи заедно с нарастване на основата нараства и ставката. Има обикновена и етажна прогресия – при обикновената доходът се разделя на групи и за всяка следваща група следва по-висока ставка. При етажната прогресия има разделяне както по групи, така и разделяне по етажи, като допълнителната ставка е само за съответния етаж. 

## Процедури за определяне размера на държавните вземания:

Има държавни вземания, при които подробна процедура липсва (при такса с твърд размер). Дори понякога плащането на таксата предхожда услугата. При останалите държавни вземания най-често същинското производство започва с подаването на някаква **декларация**, която има за цел да посочи облагаемата основа. Финансовият орган не е обвързан от това, което е посочено в декларацията, и може да използва всички позволени доказателствени средства, за да опровергае съдържанието й. Понякога облагаемата основа, посочена в декларацията, може да няма паричен израз – например наследство. За да се определи стойността на стоките, се прави **данъчна оценка**. Следва като възможна фаза **издаването на индивидуален административен акт**, като във всички случаи той има декларативен характер. Предназначението му е да направи задължението ликвидно и изискуемо. Възможната следваща фаза е **обжалване** на индивидуален административен акт от лицето, което има правен интерес. Интересът може да се свърже с две неща – обжалване от гледна точка на основанието или на размера. Редът за обжалване може да бъде различен – по общия ред на АПК или по специалния ред на ДОПК. Последната фаза е изпълнението на индивидуални административни актове – процедурата се осъществява по реда на ДОПК. 

