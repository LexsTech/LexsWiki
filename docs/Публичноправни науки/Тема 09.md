---
title: Тема 09
---

# **Тема 9. Основни права на човека и гражданина. Механизъм за правна защита на основните права на човека и гражданина.**
## Основни права на човека и гражданина. 
Основните права на човека и гражданина са социално утвърдените и правно признати ценности, свързани  със съществуването на човешката личност във физически, духовен и социален аспект. Поради тяхното фундаментално значение при изграждането на гражданското общество, те са закрепени като неотменими публични субективни права в основния закон на всяка модерна демократична държава

Човекът е висша социална ценност и затова в конституцията е определено широко място за регламентиране на основните му лични права и свободи. Конституционно декларираните права на гражданите имат смисъл само ако са налице обективни предпоставки и гаранции за тяхното осъществяване. Гаранциите са юридическите механизми, институциите и способите, които осигуряват осъществяването им. Юридическите гаранции са бариера срещу посегателството върху правата и свободите. Ефективно действащи в тази насока са ЗАНН, НК и др., т.е. реализацията и гаранцията им е предоставена на обикновеното законодателство. Процесуалната защита се осъществява чрез съдебни или административни процедури регламентирани в ГПК, НПК и ЗАНН. Гарант за правата на гражданите. Основните права са **неотменими**. Те не могат да бъдат ограничавани със закон като изключение се допуска от чл.57 ал.3 КРБ. При обявяване на война, на военно или друго извънредно положение със закон може да бъде временно ограничено упражняването на отделни права на гражданите с изключение на правата, предвидени в чл. 28, 29, 31, ал. 1, 2 и 3, чл. 32, ал. 1 и чл. 37. 

КРБ регламентира широк каталог от права и свободи на гражданите. Това става под влияние на множество международни правни актове. Според чл. 5, ал. 4 те имат примат над вътрешното право на държавите, които са ги ратифицирали. РБ признава юрисдикцията на Евро комисията по правата на човека и Европейския съд по правата на човека. В КРБ се съдържа и разпоредба, въз основа на която гражданите могат да потърсят съдебна отговорност от държавата за понесени вреди в резултат на нарушени техни права и законни интереси.

Основните права и свободи на гражданите **(Глава 2, Чл. 25 до 61 КРБ)** могат да бъдат класифицирани на базата на различни критерии. Основната класификация е следната: 

**Видове права:**

**Лични** **права** – защитават телесната и духовната неприкосновеност на личността. Между тях на 1-во място може да се постави правото на живот. Всеки има право на живот. Посегателството върху човешкия живот се наказва като най-тежко престъпление. Никой не може да бъде подлаган на мъчение, на жестоко, безчовечно или унижаващо отношение, както и на насилствена асимилация. Никой не може да бъде подлаган на медицински, научни или други опити без неговото доброволно писмено съгласие.  

**Икономически права –** икономиката на РБ се основава на принципа на свободна стопанска инициатива. Законът създава и гарантира на всички граждани и ЮЛ еднакви правни условия за стопанска дейност, предотвратява злоупотребата с монополизма и защитава потребителя. Създава условия за коопериране и други форми на сдружаване на гражданите и ЮЛ за постигане на стопански и социален напредък. 

**Политически права** - създават правна възможност на гражданите да участват в политическия живот и в осъществяването на държавната власт или в дейността на държавните органи. Тези права се реализират чрез правоотношенията между гражданите и политическите институции. Видове политически права: избирателно право; свобода на словото; право на събрания и манифестации; право на свободно държание; 

**Социални права –** създават възможност на гражданите да участват в разпределението и ползването на благата, създадени от самите тях. Между тях са правото на труд, на почивка, на обществено осигуряване и социално подпомагане, на достъпна медицинска помощ, на здравно осигуряване. 

**Права в сферата на културата и образованието** - държавата полага специални грижи за образованието на населението и за културата. Всеки има право на образование. Училищното обучение до 16-годишна възраст е задължително. Основното и средното образование в държавните и общинските училища е безплатно. При определени от закона условия образованието във висшите държавни училища е безплатно. Всеки има право да се ползва от националните и общочовешките културни ценности, както и да развива своята култура в съответствие с етническата си принадлежност, което се признава и гарантира от закона. Свободата на художественото, научното и техническото творчество се признава и гарантира от закона. Изобретателските, авторските и сродните им права се закрилят от закона. 

**Право на сдружаване** - за задоволяване и защита интересите на гражданите. Гражданите могат свободно да се сдружават. Забраняват се организации, чиято дейност е насочена срещу суверенитета, териториалната цялост на страната и единството на нацията, към разпалване на расова, национална, етническа или религиозна вражда, към нарушаване на правата и свободите на гражданите, както и организации, които създават тайни или военизирани структури или се стремят да постигнат целите си чрез насилие. Законът определя организациите, които подлежат на регистрация, реда за тяхното прекратяване, както и взаимоотношенията им с държавата. 

**Демократични свободи** - Всеки има право на лична свобода и неприкосновеност. Личният живот на гражданите е неприкосновен. Всеки има право на защита срещу незаконна намеса в личния и семейния му живот и срещу посегателство върху неговата чест, достойнство и добро име. Никой не може да бъде следен, фотографиран, филмиран, записван или подлаган на други подобни действия без негово знание или въпреки неговото изрично несъгласие освен в предвидените от закона случаи. Жилището е неприкосновено. Свободата и тайната на кореспонденцията и на другите съобщения са неприкосновени. Всеки има право свободно да избира своето местожителство, да се придвижва по територията на страната и да напуска нейните предели. Всеки български гражданин има право да се завръща в страната. Свободата на съвестта, свободата на мисълта и изборът на вероизповедание и на религиозни или атеистични възгледи са ненакърними. Всеки има право да изразява мнение и да го разпространява чрез слово - писмено или устно, чрез звук, изображение или по друг начин. Всеки има право да търси, получава и разпространява информация.

## Механизъм за правна защита на основните права на човека и гражданина.
Основните права и свободи на гражданите са юридически гарантирани. Самият факт, че са конституционно прогласени, е гаранция за тяхната неотменимост и ненакърнимост. Конституционно декларираните права на гражданите имат смисъл, само ако са налице обективни предпоставки и гаранции за тяхното осъществяване.

Необходими са благоприятни икономически и политически условия и юридически механизми, гарантиращи осъществяване на основните права и свободи на гражданите. Материалните условия на живот са предпоставка, в съответствие с които се предоставят, а след това се реализират правата. Характерът на политическата система на обществото обуславя каталога и съдържанието на пол. и личните права и свободи.

Икономическата и политическата система са определящ фактор за правата на гражданите. Те са обективна предпоставка, която детерминира реалното положение на гражданина.

Гаранции за правата и свободите се съдържат в закона и в реалните обществени условия за спазване на закона. Гаранции са юридическите механизми, институциите и способите, които осигуряват осъществяването им. Гаранция е и създаване на ефективни действащи юридически процедури за защита и възстановяване на нарушени права и санкциониране на нарушителите. НК определя съставите, които представляват престъпления срещу правата на гражданите и предвижда съответните санкции за техните извършители.

Нарушенията на правата, които не са квалифицирани като престъпления, а са административни нарушения, се наказват по реда, определен в ЗАНН.

**Процесуалноправната защита** на правата на гражданите се осъществява чрез съдебни или административноправни процедури. Съдебните са регламентирани в НПК и ГПК, а административната защита - в АПК и ЗАНН.

Гарант за правата на гражданите е Държавата. Тя е длъжна да създаде условия за осъществяването им. Особено важна е ролята на правозащитните органи. КРБ (чл.117, ал.1) постановява “Съдебната власт защитава правата и законните интереси на гражданите, ЮЛ и държавата”. Освен от българските правозащитни органи, гражданинът може да потърси защита на своите права и от международни правозащитни институции. България признава юрисдикцията на Европейската комисия по правата на човека и Европейския съд по правата на човека.

В КРБ се съдържа разпоредба, въз основа на която гражданите могат да потърсят съдебна отговорност от държавата за понесени вреди в резултат на нарушени права и законни интереси – чл. 7 Държавата отговаря за вреди, причинени от незаконни актове или действия на нейни органи и длъжностни лица - Закон за отговорността на държавата и общините за вреди. Показател за степента на развитие и утвърждаване на правовата държава е доколко са създадени ефективно действащи защитни юридически механизми, гарантиращи правата на гражданите. Изискването да се изпълняват конституционните задължения от всеки също е гаранция за правата и свободите на други граждани. Ако гаранциите са неефективни, това затвърждава чувството за несигурност срещу посегателства и за безнаказаност на извършителите.

Субекти на особена закрила: старите хора, които нямат близки и не могат да се издържат от собственото си имущество, както и лицата с физически и психически увреждания. Държавата има задача да полага грижи, за да им осигури човешки условия на живот, чрез създаване на специализирани социални заведения.

Децата, останали без грижа на близките си, се намират под особена закрила на държавата и обществото. Създадените от държавата заведения за отглеждане на тези деца, не получават достатъчно средства, за да могат да осигурят нормални условия за живота, развитието и възпитанието на тези деца.

С особена закрила се ползва жената – майка, на която се осигурява платен отпуск преди и след раждане, безплатна акушерска помощ (само в публичните здравни заведения), облекчаване на труда и др. благоприятни условия.
