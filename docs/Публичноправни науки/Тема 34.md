---
title: Тема 34
---

# **Тема 34. Оспорване на административни актове по съдебен ред пред първа инстанция.**
## Оспорване на административни актове по съдебен ред – обща характеристика
В АПК, дял трети, глава девета се съдържат т.нар. **общи разпоредби,** които важат за всички съдебни производства – т.е. за оспорване по съдебен ред на ИАА, ОАА и НАА. Следователно предмет на настоящето изложение ще бъде анализ на всеки един от членовете, помести в тази глава:

Чл. 126 – прокламира, че съдебните производства започват по инициатива на заинтересованите лица или на прокурора в предвидени от закона случаи

Чл. 127 – въвежда забрана за отказ от правосъдие – текст, който индиректно потвърждава прякото прилагане на КРБ. Т.е. съдилищата не могат да откажат правосъдие под предлог, че няма правна норма, която да урежда спорните отношения. Освен това разглеждането и разрешаването на искането следва да се осъществи в разумен срок.

**Подсъдност:**

чл. 128 т. 1-9 – определя кои дела са подведомствени само на административни съдилища ( т.е. прокарва разделението между последните и общите съдилища ); 

чл. 132 от своя страна определя родовата подсъдност – „ на административните съдилища са подсъдни всички административни дела с изключение на тези, подсъдни на ВАС. Последните са изброени изчерпателно в ал. 2 на същия член.

Чл. 133 дава указания за местната подсъдност на делата – ал. 1: правилото е, че делата се разглежда от административния съд, в района на който е седалището на органа, издал акта, а когато то е в чужбина – от АС – София; Исковете за обезщетения могат да бъдат предявени и пред съда по адреса/седалището на жалбоподателя, когато не са съединени с оспорване по алинея първа.

Чл. 134 – прогласява задължителност на определената в закона подсъдност, като тя не може да бъде изменяна по желание на страните

Чл. 135 – разглежда въпросите относно споровете за подсъдност. Те се решават от ВАС, когато в спора участват административни съдилища и от петчленен състав на ВАС, когато в спора участва тричленен такъв;  Ако спорът за подсъдност е между общ и административен съд, решението се взима от състав, включваш 3ма съдии от ВКС и 2ма от ВАС;  Ако съда, в който е образувано делото прецени, че то не му е подсъдно, го изпраща на надлежния съд – ако тогава възникне спор – прилагат се описаните правила.

Чл. 129 урежда хипотеза при която АА е оспорен едновременно и пред съд, и пред по-горестоящия административен орган. В такъв случай жалбите се съединяват в едно общо производство и се разглеждат от съда. Ако обаче едната жалба е за целесъобразност, а другата за законосъобразност на акта, то съдебното производство се спира до произнасянето на административния орган по въпроса за правилността.

Чл. 131 въвежда принципа на двуинстанционност на съдебното производство – всеки гражданин или организация, адресати на АА, имат право на 2 съдебни проверки за неговата законосъобразност, освен ако кодекса или друг закон не постановяват друго

Чл. 136 , като израз на принципа за процесуална икономия, урежда задължително представителство в случай, че в делото участват повече от 10 лица с еднакви интереси, които не са представени чрез пълномощник. Тогава съдът може да ги задължи да посочат общ пълномощник в разумен срок, а ако те не сторят това – да назначи служебен такъв. Алинея 2 на същия член обаче постановява, че процесуалните действия на страната имат предимство пред тези на общия пълномощник или представител.

Чл. 137  урежда въпросите във връзка с призоваването на страните.  Така страната се призовата на адреса, на които за последен път е била призована в производството пред административния орган, или ако е посочила друг адрес – на него. Може да бъде призована също така на посочен от нея електронен адрес;  Когато за горните няма данни – призоваването се извършва по Настоящ адрес, а при липса на такъв – по постоянен; Лица с неизвестен адрес се призовават чрез Държавен вестник

Чл. 138 – гореописаните правила се прилагат аналогично и при съобщаването на актовете чрез изпращане на преписи от тях на страните и при връчването на всички други съобщения и книжа

Чл. 139 -  обръща внимание на  въпроса за отлагането на делото – ако страната и пълномощникът й не могат да се явят поради препятствие, което страната не може да отстрани, делото може да се отложи, като следващото заседание се насрочва не по-късно от 3 месеца. Повторно отлагане се допуска само при искане на различно основание и ако съдът прецени, че не е налице злоупотреба с право.

Чл. 140 – съдържа своеобразна санкция спрямо административния орган, автор на оспорения акт, когато не е изпълнил до край задълженията си по чл. 59, ал. 2. Така, когато в административния акт или в съобщението за неговото издаване не е указано пред кой орган и в какъв срок може да се подаде жалба, съответният срок за обжалване по този дял се удължава на два месеца. Когато в акта/ съобщението погрешно е указано, че той не подлежи на обжалване – срокът се удължава на шест месеца

Чл. 143 – за първи път урежда въпроса за съдебните разноски. Принципът е, че разноските се понасят от страната, която е загубила съдебния спор.

Чл. 144 – Прогласява субсидиарното прилагане на ГПК за неуредените в този дял въпроси.

## Оспорване на индивидуални административни актове пред съд
Като принцип в световното законодателство е възприета възможността всички индивидуални административни актове да подлежат на съдебно оспорване – това е така наречената „обща клауза”.  У нас понастоящем общата клауза е уредена на конституционно равнище (чл. 120, ал. 2 КРБ), а АПК обособява оспорването на трите вида административни актове в самостоятелни производства. Първото от тях е за оспорването на ИАА – то е основното, като разпоредбите му се прилагат и по отношение на неуредените въпроси при другите две (за НАА и ОАА). 

Всеки ИАА, включен в приложното поле на АПК, може да бъде оспорен пред съд. Това е възможно да стане по 2 начина:  

- Ако е изчерпан редът за оспорване по административен ред, но въпреки това оспорващият не е удовлетворен;
- Директно по съдебен ред, без актът да е бил оспорван по административен.

Преценката е оставена страната, като оспорването по административен ред не е **задължителна процесуална предпоставка за оспорване по съдебен (чл. 148 АПК )**

**Оспорването на ИАА пред първата съдебна инстанция показва редица особености.**

**Обхват на оспорването:**  пред съда може да се оспорва само законосъобразността на акта, не и неговата целесъобразност, правилност. Съдебната проверка се свежда до петте изисквания за законосъобразност, посочени по негативен начин в чл. 146: липса на компетентност, неспазване на установената форма, съществено нарушение на административнопроизводствените правила, противоречие с материалноправните разпоредби, несъответствие с целта на закона. В тази връзка е редно да се отбележи, че чл. 169 не разширява обхвата на съдебния контрол, защото тук той отново е само за законосъобразност – съдът е длъжен да провери дали административният орган, действал в условията на оперативна самостоятелност, наистина е притежавал такава. Чак тогава ще може да се определи дали в случая ще бъде контролно-отменителна инстанция или такава по същество.

На оспорване подлежат:  първоначално издаденият АА / отказът да се издаде такъв; актът на горестоящия административен орган, ако актът е бил оспорван и по административен ред; решения по искания за издаване на документи от значение за признаването, упражняването или погасяването на права или задължения (145 АПК ).

**Право да оспорват** имат гражданите и организациите, чиито права, свободи или законни интереси са засегнати от акта или за които последният поражда задължения (чл. 147 ); прокурорът, когато сметне, че това се налага за защита на важен държавен или обществен интерес ( трябва да се прилагат изискванията на чл. 16 АПК ). По отношение на ФЛ/ЮЛ важи изискването да имат пряк и личен интерес, т.е. тези, за които актът създава права/задължения ( адресатите му), но и тези, чиито права и законни интереси са засегнати от акта

**Изключения от принципа на общата клауза** могат да бъдат въведи със специален закон или в самия кодекс. Така например спорът може да се препрати за разглеждане от общ съд или административна юрисдикция или актът въобще да не може да бъде оспорван ( чл. 128, ал. 3 – за административните актове, с които непосредствено се осъществяват външната политика, отбрана и сигурност )

**Суспензивен ефект на жалбата или протестът -**  подобно на оспорването по административен ред и тук подадените в срок жалби или протести спират изпълнението на АА (чл. 166, ал. 1 ) (Но исканията за обявяване на нищожност на акта нямат! ). Когато административният орган, при издаването на акта, е допуснал предварителното му изпълнение при условията на чл. 60, съдът може по искане на оспорващия да спре изпълнението на акта. Искането се разглежда в открито заседание, съдът се произнася незабавно с определение, което може да се обжалва с частна жалба в 7-дневен срок от обявяването ми на заседанието ( чл. 166, ал. 2 и 3 )

**Сроковете за оспорване** са уредени в чл. 149. Така ако първоначалният АА трябва да се оспори пред съд в 14-дневен срок от съобщаването му  на адресата, а ако е налице мълчалив отказа/мълчаливо съгласие – 1 месец от изтичането на срока, в който органът е трябвало да се произнесе. Срокът за оспорване за прокурор, който не е участвал в административното производство, е 1 месец от датата на издаването на акта. Ако първоначалният акт е бил оспорен по административен ред, то гореописаните срокове започват да текат от датата на съобщаването, че органът се е произнесъл, съответно от крайната дата, до която е трябвало да се произнесе.;    Ако срокът е пропуснат по особени непредвидени обстоятелства, оспорващият може да поиска съдът да възстанови срока за обжалване – чл. 161, ал. 1 ( тази възможност не важи за прокурора)

**Компетентният да разгледа жалбата/протеста съд** се определя по правилата на родовата подсъдност, описани в чл. 132 АПК. Следователно на административните съдилища са подсъдни всички дела, с изключение на изброените в ал. 2 на същия член, т.е. с изключение на онези, които са подсъдни на ВАС

## Основни моменти в производството по съдебно оспорване на ИАА
Както всяко производство по АПК, и съдебното оспорване има 3 основни момента – начало, развитие на производството и приключването му.

**Начало на производството** се дава с подаването в срок ( чл. 149 ) на допустима и редовна жалба или протест. Жалбата/протестът трябва да са в писмена форма и се подават до компетентния съд, но чрез органа, издал акта ( чл. 152, ал. 1) За разлика от оспорването по административен ред, тук органът няма право от отзив, нито на проверка на допустимостта/редовността на жалбата/протестът. За да се защити оспорващия от злоупотреби, законодателят е дал на органа 3-дневен срок от изтичане на сроковете за оспорване от останалите лица, в който трябва да изпрати на съда заверено копие от цялата преписка по издаването на акта, като уведоми подателя за това (чл. 152, ал. 2). Ако административният орган не изпълни това свое задължение, съдът може да се сезира пряко и той сам да изиска преписката служебно, въз основа на копие на жалбата/протеста ( чл. 152, ал. 4)

Подадените в срок жалби/протести трябва да са **допустими и редовни**, като вече тази проверка се извършва от съда. Изискванията за допустимост са посочени в чл. 159 АПК, а тези за редовност – в чл. 150 и 151, като макар уредбата за редовността да предхожда тази за допустимостта, е логично и оправдано първоначално да се направи проверката за допустимост, тъй като, ако жалбата е недопустимо, то би било ирелевантно, ако те е редовна. **Ако жалбата/протестът са недопустими**, то те са оставят без разглеждане ( с Разпореждане ), а ако е образувано съдебно производство – то се прекратява ( с Определение ).  Разпореждането и определението подлежат на оспорване с частна жалба. **Ако жалбата/протестът са нередовни**, те се оставят без движение, , а на оспорващия се изпраща съобщение да отстрани нередовностите в 7-дневен срок ( чл. 158, ал. 1). Неспазването на този срок води до оставяне на жалбата/ протестът без разглеждане

**Развитие на производството –** когато жалбата/протестът са подадени в срок и са допустими и редовни, съдът може да пристъпи към разглеждането им и да направи своята преценка за законосъобразността на акта.

Чл. 153, ал. 1 изрично посочва кои са страните в производството по съдебен ред- това са оспорващият, органът-автор на акта и всичко заинтересувани лица. При определянето на страните съдът действа служебно.

След образуване на делото, то са дава на съдия докладчик ( определен на случаен принцип, обикновено чрез електронно разпределение), който го насрочва в срок не по-дълъг от два месеца от постъпването на жалбата/протестът в съда.

Административните съдилища гледат делата в състав от 1 съдия ( чл. 164 ), като участието на прокурор в първата инстанция не е задължително.

При проверка на законосъобразността съдът се ръководи от чл. 146, като един от основните принципи в това производство е т.нар. служебно начало  - т.е. съдът не се движи в рамките на оплакванията на жалбоподателя или протеста на прокурора, а е длъжен служебно да провери и петте изискания за законосъобразност. Така например оспорващият може да иска отмяна на акта въз основа на едно основание, а съдът да сметне, че е налице друго; може да обяви оспорения акт за нищожен, въпреки че не е имало искане за това и тн.

Чрез тълкуване на чл. 149 (относно сроковете за оспорване) можем да изведем следните **изводи**: Когато оспорващият иска отмяна на акта като унищожаем,  тогава срокът е по ал.1-4 и, макар да не е искано, съдът може да обяви акта за нищожен, заради принципа на служебното начало. Ако срокът по ал 1-4 бъде изпуснат и не са налице предпоставките за възстановяването му, то правото на жалбоподателя се преклудира. Ако обаче искането е за обявяване на акта за нищожен, то може да се направи без ограничение във времето ( чл. 149, ал. 5 ), но само ако актът не е бил оспорват преди това и ако съдът не е оставил оспорването без уважение ( тъй като, ако е бил оспорван, означава че съдът вече е проверил изискванията за законосъобразност и е сметнал, че те са налице )

По отношение на доказателствената тежест – пред първата съдебна инстанция тя е разпределена между страните. Органът-автор на акта трябва да докаже, че актът му е законосъобразно издаден ( или ако е налице отказ – че не са съществували предпоставките за издаването ми); Оспорващият трябва да докаже, че актът страда от някой от пороците в чл. 146 ( а при отказ – наличието на изискванията за издаването му) – чл. 170 АПК

**Приключване на производството:**

Правомощията на съда като първа инстанцията  са уредени в чл. 172 АПК. Може да обяви акта за нищожен ( макар да не е имало искане за това. Ако съдът действа като инстанция по същество, той може да издаде на мястото на обявения за нищожен акт нов. Ако съдът е контролно-отменителна инстанция – тогава той връща преписката на компетентния орган заедно със задължителни указания по тълкуването и прилагането на закона и срок, в който да издаде акта). Може и да:

- отмени изцяло или отчасти акта, ако го намери за унищожаем
- измени оспорения акт
- отхвърли оспорването, като по този начин потвърди акта
- отмени мълчалив отказ/съгласие, като в този случай се смятат за отмени и изричните такива, последвали преди решението на съда

Решението на съда има сила за страните по делото. Ако оспореният акт бъде изменен/отменен, то има действие спрямо всички. В същия чл. 172 е посочен и 1-месечен инструктивен срок, в които съдът следва да се произнесе.

Производството може да приключи и със **сключване на споразумение** по чл. 178 АПК. То може да се сключи пред съда при всяко положение на делото, като в него трябва да участват всички страни. Потвърденото от съда споразумение има значението на влязло в сила съдебно решение. Ако съдът окаже да го потвърди – страните могат да подадат съвместно частна жалба.

Производството може да приключи и с **оттегляне на оспорването или пълен/частичен отказ от него**, направени при всяко положение на делото от жалбоподателя или прокурора. Подобна възможност е предоставена и на ответника – органа, издал акта има право при всяко положение на делото, при съгласие на останалите ответници, да оттегли изцяло или частично оспорения акт или да издаде акта, чието издаване е отказал.

Производството по съдебното оспорване на ИАА приключва с уведомяването на страните за изготвеното съдебно решение. От този момент за тях тече срок за евентуално подаване на касационна жалба или протест срещу изготвеното първоинстанционно съдебно решение.

## Оспорване на общи административни актове пред първа съдебна инстанция
В раздела  „Оспорване на общи административни актове” са уредени само спецификите на това производство. В чл. 184 АПК е предвидено, че „ за неуредените в този раздел въпроси се прилагат разпоредбите за оспорване на индивидуални административни актове, с изключение на чл. 155”.  

**Срокове за оспорване на ОАА пред съд**:** Общите административни актове могат да се оспорят в едномесечен срок от съобщението за издаването им или в 14-дневен срок от отделните съобщения до лицата, участвали в производството пред административния орган (чл. 179).Възможностите са две, тъй като не всички адресати на ОАА участват в неговото издаване-чл. 66 и сл. АПК.  

**Действие на оспорването:**  в това производство подаването на жалба или протест не спира автоматично действието на АА – липсва суспензивен ефект. Остава обаче възможността за съда по чл. 166, ал. 2 и 3 АПК да спре изпълнението на общия акт. (чл. 180 АПК)  

**Съобщение за оспорването**- съгласно чл. 181 АПК, когато оспорването е редовно , съдът в едномесечен срок го съобщава чрез обявление в „Държавен вестник”, в което посочва оспорения общ акт или негова част и номера на дело. Копие от обявлението се поставя на определеното за това място в съда и се публикува на интернет страницата на ВАС.                        

**Страни в производството са:**  (чл. 182 АПК)

- оспорващият и органът-автор на акта
- лицата, за които оспореният акт е благоприятен, могат да встъпят като страни наред с административния орган до началото на устните състезания при всяко положение на делото
- всеки, който има правен интерес, може да се присъедини към оспорването или да встъпи като страна наред с административния орган до началото на устните състезания при всяко положение на делото, като препис от молбата за присъединяване или встъпване се предоставя на насрещните страни.                                                                             

Определението на съда, с което встъпване не се допуска, подлежи на обжалване с частна жалба.                                                                                                                                          

**Действие на решението:**  ОАА може да бъде обявен за нищожен, да бъде отменен или изменен, може да бъде потвърден, като оспорването се отхвърля от съответния съд.  Когато съдът е изменил оспорения пред него ОАА, той решава административния спор по същество- чл. 172, ал.2 във вр. с чл. 184 АПК. В чл. 183 АПК е предвидено, че решението на съда, с което оспореният акт е обявен за нищожен, отменен или изменен, има действие по отношение на всички. 

## Оспорване на нормативни подзаконови актове пред първа съдебна инстанция
И тук, както и при оспорването на ОАА важи принципа за субсидиарното прилагане на разпоредбите относно оспорването на ИАА пред първа съдебна инстанция – „Чл. 196. За неуредените в този раздел въпроси се прилагат разпоредбите за оспорване на индивидуалните административни актове, с изключение на чл. 152, ал. 3, чл. 173 и 178”

**Предмет на оспорване**- Подзаконовите НА могат да бъдат оспорени пред съд изцяло или частично (чл. 185 АПК). 

**Право на оспорване-** един от белезите на тези НА е, че те действат на територията на цялата страна и спрямо всички. Поради това всеки може да ги обжалва (без да доказва правен интерес). В чл. 186 АПК конкретно се посочва кои има право на оспорване: „гражданите, организациите и органите, чиито права, свободи или законни интереси са засегнати или могат да бъдат засегнати от него или за които той поражда задължения”.

- „..са засегнати..”- тоест тук трябва да се докаже правен интерес; 
- „.. могат да бъдат засегнати”- тоест занапред за в бъдеще могат да бъдат засегнати

Прокурорът също може да оспори акта- може да подаде протест.

**Безсрочност на оспорването** – подзаконовите АА могат да бъдат оспорени без ограничение във времето- чл. 187 АПК. Алинея 2 на чл. 187 АПК предвижда, че последващо оспорване на подзаконов нормативен акт на същото основание е недопустимо- това е в противоречие с чл. 146 АПК и с чл. 168 АПК ( принципът на служебното начало; съдът проверява всичко независимо от посоченото в жалбата/протеста). 

**Съобщение за оспорването**- когато някои от тези субекти е оспорил даден НА, съобщението за това се прави по реда на чл. 181, ал. 1 и 2 АПК- така, както се съобщава за оспорване на ОАА. 

**Страни –** оспорващият и органът, издал подзаконовия нормативен акт - чл. 189, ал. 1 АПК. Тъй като нормативният АА по принцип има неограничен кръг адресати, всеки, който има правен интерес може да се присъедини към оспорването или да встъпи като страна наред с административния орган до началото на устните състезания при всяко положение на делото- разрешение, което бе разгледано при оспорването на ОАА. Въпросът се решава от съда с определение, а  недопускането на встъпване се обжалва с частна жалба.

**Действие на оспорването** – липсва суспензивен ефект на жалбата или протеста на прокурора, но съдът има право да постанови спиране на действието на нормативния акт. 

**Задължително участие на прокурора-** чл. 192 АПК. **Подсъдност и състав на съда** – Компетентен да разгледа жалбата или протеста е ВАС в тричленен състав. Когато се оспорва нормативен акт на общинския съвет ( наредба), компетентен е съответният административен съд в състав от трима съдии. 

**Решение по делото  -**  (чл. 193 АПК)- съдът има право да:

- обяви НА за нищожен изцяло или отчасти
- го отмени изцяло или отчасти
- отхвърли оспорването 

Тук няма възможност съдът да действа като инстанция по същество и това е разбираемо – съдът няма право да  създава нови правни норми на мястото на отменените от него, защото това би означавало да законодателства. 

Съдебното решение има действие по отношение на всички

Чл. 187, ал.2 АПК забранява последващо оспорване на подзаконов нормативен акт на същото основание. Разпоредбата не е много ясна, защото съдът по принцип е длъжен служебно да провери петте изисквания  за законосъобразност на оспорения нормативен акт, включително и дали не е нищожен. Ако например оспорването е отхвърлено, на никакво друго основание не би могло да бъде направено последващо, защото просто няма други освен петте изисквания за законосъобразност. Едва ли законодателят е искал да каже, че всеки  НА може да бъде оспорван само пет пъти – всеки път на различно основание- известно е, че изискванията за законосъобразност са пет. ( от лекция- алинея 2 на чл. 187 АПК предвижда, че последващо оспорване на подзаконов НА на същото основание е недопустимо- това е в противоречие с чл. 146 АПК и с чл. 168 АПК ( принципът на служебното начало; съдът проверява всичко независимо от посоченото в жалбата/протеста). 

**Обявяване на съдебното решение** – чл. 194 АПК – решението се обнародва в Държавен вестник, за да може всеки правен субект да се запознае с него и да започне да го прилага. Когато с решението актът се обявява за нищожен или се отменя, то се обнародва по начина, по който е бил обнародван актът и влиза в сила от деня на обнародването. От този момент (влизането в сила на съдебното решение) подзаконовият акт се смята за отменен.  Правните последици, възникнали от подзаконов НА, който е бил обявен за нищожен или е бил отменен като унищожаем, се уреждат служебно от компетентния орган в срок не по-дълъг от три месеца от влизане на решението в сила – чл. 195, ал. 2 АПК 

