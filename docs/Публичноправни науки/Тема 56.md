---
title: Тема 56
---

# **Тема 56. Правен режим на митата. Митническо задължение. Произход на стоките и тарифно класиране. Митнически режим.**
## Понятие
Митата представляват пропорционални парични невъзвръщаеми вземания от публичен характер, с които държавите облагат вноса или износа на стоки

## Източници на митническото право: 
Намира се в два основни НА – Закона за митниците  и Правилника за неговото прилагане. Откакто България е членка на ЕС, действат още около (дори над) 200 регламента – 3 са най-важните: 2913/1992 г., с който е приет Митническият кодекс на ЕО; 2454/1993 г., който съдържа правилата за прилагане на Митническия кодекс на ЕО, и 450/2008 г., с който е приет модернизираният митнически кодекс на ЕО. До 2013 г. ще се прилагат паралелно тези три регламента, а след това ще остане в действие само последният (той влиза в сила в периода от 24.06.2008 до 2013, защото изисква приемането на правила за неговото прилагане). Към източниците на митническото право могат да бъдат добавени редица международни конвенции – Международната конвенция за опростяване на митническите формалности; Международната конвенция за хармонизиране на граничния контрол и др. От подзаконовите актове по-важни са Наредба 5/2006 г. за деклариране пред митническите органи по електронен път; Наредба 11/1999 г. за условията и реда за разпореждане на митниците с изоставени стоки и др.

*Съотношение с други публични вземания:*

За разлика от таксите, митата имат **безвъзмезден характер**; 

За разлика от косвените данъци, митата целят не само да **осигурят постъпления в държавния бюджет**, но и да осигурят **защита на местните производители от вноса** на конкурентни стоки. В действащия Закон за митниците и Регламент 2913 е употребено понятието митни сборове. То е изградено от 2 елемента: 

Митните сборове се състоят от **мита, които се заплащат при внасянето на определени стоки**, и от такси с равностоен ефект, които също се заплащат. В европейските регламенти (Регламент 450) обаче не се използва понятието митни сборове, а само мита. Това означава, че таксите с равностоен ефект вече са изключени от съдържанието на понятието митни сборове. Т.е. понятието еволюира.

Данъците, особено косвените, са най-близо до митата, защото установяването им се извършва едностранно от държавата. Това обаче не е особено актуално, тъй като установяването вече се извършва по един общ начин за всички държави в ЕС, спрямо които действа единна митническа тарифа (която, както знаете, не се и е забранено да се дерогира от едностранно определени от държавата мита). 

## Видове митнически закони: 
Някои митнически закони имат **административен характер** – организационни и контролни правоотношения, като при тях се съдържат предимно устройствени правни норми, регулиращи структурата и организацията на митническата администрация; админ.-наказателни разпоредби. 

Същинските митн. правоотношения са преотстъпени за правно регулиране от подзаконови  НА. Всички елементи на митническите правоотношения, нуждаещи се от уреждане, са оставени на волята на изпълнителната власт. Така е и у нас заради членството в ЕС – българският Закон за митниците съдържа правна уредба, касаеща само организ. + контролни правоотношения. По всички въпроси относно същинските митнически правоотношения се прилага законодателството на ЕС. 

Други митнически закони са с **финансов характер**, като при тях на конституционно равнище е поставен знак на равенство между мита и косвени данъци – митата се разглеждат като вид косвени данъци. В такива държави със закон се уреждат не само организационните, но и същинските митнически правоотношения. С акт с ранг на закон се приема митническа тарифа.

Особености:

- Митата имат винаги **паричен характер**;
- Не е от значение кой плаща митото, тъй като то не се дължи с оглед личността на длъжника; 
- Задължението за плащане на мита е **делимо**, като плащането на части е възможно в два случая – ако е изрично предвидено в закон или ***при условията на разсрочено плащане***. Първата възможност при нас липсва. След влизането на България в ЕС митата, заплатени като мита за допускане на стоки в свободно обращение на територията на ЕО, се отразяват в националния бюджет като задължения към бюджета на ЕС; 
- Държавата не дължи насрещна престация на плащането на мито. Подобно на данъците митата са невъзвръщаеми; 
- Митата са пропорционални държавни вземания, което означава, че митническата ставка е фиксирана. Размерът й не се поставя в зависимост от стойността на стоката.

Функции:

- **Фискална** – тя доближава митата до косвените данъци. Изразява се в това, че чрез митата се осигуряват периодични постъпления в държавния бюджет, особено когато в приемащата държава не се произвеждат стоки от вида на внасяната; 
- **Защитна** – насочена е към предпазване на вътрешния производител от конкурентната цена на стоки чрез ограничение на такъв внос и изравняване на стойността на тези стоки със стойността на произвежданите вътре в самата държава. 

## Видове мита:
Според това дали заплащането се извършва при внасяне/изнасяне на стоки или при преминаване на стока през дадена държава, те биват:

- вносни, 
- износни 
- транзитни (последните все повече се ограничават, особено покрай евроинтеграционните процеси)

**Вносните мита:** заплащат се в случаите, когато митническият режим, под който е поставена дадена стока, изисква заплащането на такива мита. Режимите са два: 

Допускане на стоки за свободно обращение на територията на ЕО. Поставяне на стоки под режим временен внос с частично заплащане с освобождаване от част от митните сборове. Какво става със стоката след преминаването й през пункт? Стоката се представя на митническите органи. С митнически манифест по старата нормативна уредба (2913) се индивидуализира стоката, съставя се протокол и се иска тя да получи митническо направление. Митническият манифест вече е заменен от обобщена митническа декларация (450), която е сходна по своето съдържание. Митническото направление по 2913 е било свързано с транзитиране на стоката, докато по 450 се иска поставяне под митнически режим – 1. допускане в свободно обращение, като е било възможно; 2. временен внос с частично заплащане (особен юридически режим). Митническото направление като понятие вече не съществува в обновения Митнически кодекс – там се говори само за **митнически режим,** като има три основни групи: 

- допускане до свободно обращение; 
- специфични митнически режими; 
- износ. 

Всички режими от старата митническа уредба без допускането и износа са включени в специфичните митнически режими. При новата уредба: подава се обобщена митническа декларация, след което стоката се проверява документално, физически и се съставя **протокол**. Следва установяване дали декларираният размер на митата съответства на този, който биха определили митнически органи. След заплащане на пълния размер на митата властите издават разрешение за вдигане на стоката – т.е. тя може да бъде разпространявана свободно на пазара. Възможно е и обезпечаване на стойността на всички мита за вдигане на стоката, ако съответно митата не са платени и органите не разрешават вдигането на стоките. 

**Износни мита**: Те се заплащат при износ на стоки от територията на държавата, в която са произведени. Имат предимно **фискална функция** и се заплащат в редки случаи, като два са основните: 

- когато има квотно ограничение за износ на определени стоки (недостиг на производството на такава стока на Вътрешния пазар)
- когато производството на дадена стока е субсидирано от държавата, за да се запази нейната по-ниска стойност. Във втория случай размерът на митата е толкова голям, колкото е и субсидията. При квотното ограничение стоките до размера на квотата се изнасят безмитно и след надхвърлянето се обмитяват.

**Транзитни мита**: След присъединяването ни към ЕС в България такива мита не съществуват. Заплащат се за преминаване на дадена стока през съответната държава. Световната търговска организация се бори за пълното отпадане на такива мита, за да може да се осигури свободно движение на стоки.

Според това дали се определят като процент от митническата облагаема стойност или от други критерии, митата биват:

- адвалорни 
- специфични – такива, които се определят спрямо теглото на стоката, обема на алкохолното съдържание и т.н. 

При първите връзката между колебанията на цените и митата е твърде голяма (тоест постъпленията в д. бюджет намаляват), но при вторите стойността на митото не се определя според стойността на стоката (предназначени са за стоки, които често си променят цената); комбинирани мита (адвалорни и специфични – х лв. + у лв. за всеки започнат килограм), които се прилагат обикновено.

Според това кой определя митата, те биват независими и договорни. 

**Независимите** биват въвеждани самостоятелно във всяка една държава, докато договорните са резултат от постигането на международни договорености във връзка с облагането. Тези мита биват: 

- общи (когато е договорена обща митническа ставка за внос); 
- преференциални (за внос на същия вид стоки м/у договарящи държави се определя по-нисък размер на митата);
- нулеви (облагаеми са, но размерът на ставката е нулева).

Според това защо се въвеждат, 

- **Изравнителните** мита се прилагат тогава, когато се цели защита на вътрешния производител от субсидиран внос на стоки.
- **Антидъмпинговите** могат да бъдат въведени спрямо дъмпингов внос на стоки, т.е. когато самият производител поддържа по-ниска цена от действителната в приемащата държава, като така цели да увреди вътрешния производител. Тези два вида мита се въвеждат принципно за определен период от време като защитна реакция. Към настоящия момент в ЕС има антидъмпингови мита за стоки, внесени от Китай (Регламент 918). 
- **Ответните** мита се въвеждат от дадена държава като отговор на дискриминационна митническа политика, водена от друга държава. 

Според Р 2913 в „митни сборове” се включва и таксите с равностоен ефект. Тези такси са такива, при които размерът им е в такава степен завишен, че в стойността им е включено и облагане с мито. Например – на митнически органи се заплаща такса за обслужване на вноса. Ако таксата е около 50 лв., а пълният размер е 150 лв., в рамките на разликата от 100 лв. е митото. Целта на СТО е намаляване на такива такси до приблизителната стойност на оказаната услуга. 

Пресмятане на мита:

Митата у нас представляват: договорената стойност на стоката и след като те се добавят към митническата облагаема стойност на стоките (получава се сбор, който е основа за определянето на различни косвени данъци), се определя размерът на специфичните косвени данъци като акциза. Стойността на акциза се събира с горните две (получения сбор от дог. стойност и митническата облагаема стойност) и върху получената обща сума се пресмята полученият общ косвен данък – ДДС. 

Митническа политика:

Свързана е с това какви мита се прилагат, размера на митническите ставки, както и каква част да бъдат митата от приходите в съответните бюджети. Тенденцията е към намаляване до пълно отпадане на митата – това бива провокирано от държавите членки към СТО (държавите членки са поставили цел на СТО) и причината е създаването на общ пазар. Стоките да се разпространяват навсякъде без оскъпяване с мита, независимо от това къде са произведени.

Трябва да се спомене Общото споразумение за митата и търговията от 1994 г. – държавите членки са обвързани от него. Всяка една държава е отстъпила от своя личен суверенитет, за да могат да бъдат постигнати целите на Общото споразумение за митата и търговията. Митническата политика на България е част от митническата политика, която следват повече от 140 държави членки на СТО.

Митническо представителство:

Всяко лице може да бъде представлявано пред митническите органи за извършване на митническите процедури. Това представителство може да бъде пряко и косвено, еднократно или осъществявано по занятие. Лицата, които осъществяват митническо представителство еднократно, вършат това въз основа на писмено нотариално заверено пълномощно. Митническата администрация е длъжна да води регистър, където се съхранява копие от това пълномощно. Всеки пълномощник е длъжен да укаже качеството, в което действа, както и като какъв представител действа (пряк или косвен). Представителите по занятие се наричат митнически агенти, а разрешението за извършване на представителство се издава от Мин-ра на Фин, като то бива одобрено от нарочно създадена комисия, която след решение или предлага да бъде дадено, или отказва. В митническата администрация има специален регистър на митническите агенти, който е публичен. При прякото представителство задълженията се носят от представлявания, докато при косвеното представителство по силата на закона възниква солидарна отговорност между представител и представляван за размера на държавното вземане. При настъпила промяна всяко лице е длъжно да я заяви.

Митническа администрация:

Тя е **централизирана** административна структура, организирана в Агенция „Митници” към Министерство на финансите. Тя е ЮЛ на бюджетна издръжка със седалище гр. София. Тя е организирана в централно митническо управление и регионални митнически дирекции. Общата и специализираната администрация на ЦМУ е структурирана в дирекции. Всяка една регионална митническа дирекция се състои от регионално митническо управление и митница. Общата и специализираната администрация е структурирана в отдели. Всяка една митница се състои от териториално митническо управление и митнически бюра и/или митнически пунктове. ЦМУ организира, ръководи, контролира и отчита дейността на митническата администрация на територията на цялата страна. Агенция „Митници” се ръководи и представлява от директор, който се назначава и освобождава от министъра на финансите, съгласувано с министър-председателя. Към агенцията съществува инспекторат, който е пряко подчинен на директора й и упражнява контрол върху дейността й.

Възникване, обезпечаване и погасяване на митническото задължение: 

Митническото задължение (§ 1 т. 7 от ДР на ЗМ) бива **вносно** (да заплати вносни митни сборове) и **износно** (износни митни сборове). Има две групи ЮФ, довеждащи до вносни митнически задължения: 

- **правомерни ЮФ** – при тях стоката е декларирана с цел да бъде допусната в режим за свободно обращение или временен внос с частично заплащане на мита (частично освобождаване от вносни митни сборове); 
- **неправомерни ЮФ**– всички останали действия, при което се цели внасянето на стока (напр. неправомерно въвеждане на стока на територията на ЕО, отклоняване на стоката от митнически надзор, неспазване на някое от изискванията на митн. режим, под който е поставена стоката).

При износните митнически задължения ЮФ отново са правомерни и неправомерни. Моментът на възникване на митническо задължение при правомерен ЮФ е подаването на декларация, с която е изявено желанието за поставянето на стоката под митнически режим, при който трябва да се платят мита. При неправомерен ЮФ-действие това е моментът на осъществяването на този факт. В ЕС се приема моментът на осъщ. на ЮФ, защото с това се свързва мястото на възникване на митн. задължение, което е от значение за това коя администрация ще бъде компетентна да обслужи внасянето на стоката. Място на възникване на митническото задължение се намира там, където са извършени действия за неговото пораждане, а ако то не може да бъде установено, то е мястото, на което се дължат мита. 

Обезпечаване:

Възниква най-вече, когато не е платен пълният размер на задължението и когато законът изисква задължително учредяване на такова обезпечение. То може да бъде учредено като депозит в пари под формата на банкова гаранция или залог на ДЦК. Допустими са четири валути за обезпечението – левове, евро, долари и швейцарски франкове. Митническите органи трябва да приемат обезпечението. Отказът да бъде прието се извършва с решение, което представлява ИАА и се обжалва по реда на АПК. Обезпечението може да бъде учредено за всеки отделен внос или да бъде учредено общо обезпечение, което да покрива няколко последователни вноса. Общото обезпечение е такава сума пари, която във всеки един момент трябва да осигури заплащането на публ. държавни вземания. При липса на учредено обезпечение могат да се налагат обезпечителни мерки – запор, възбрана. Вдигането на обезпечението се извършва при пълното му доброволно заплащане или при опрощаване на задължението. Опрощаването в митническото право се различава от опрощаването на несъбираеми държавни вземания. **Митническото опрощаване** е свързано с отпадането на обстоятелствата, поради които е възникнало митническото задължение. В специален регистър, воден служебно от митническите органи, се взима под отчет (отбелязва се размерът) всяко възникнало митническо задължение. Длъжникът трябва да бъде уведомен за отчетеното задължение, като то се смята за извършено, когато митническите органи разрешат вдигане на стоката. Срокът за погасяване на задължението е 5 години, като той започва да тече от първи януари на годината, след онази, в която трябва да бъде изпълнено.

*Възстановяване на мита:*

Извършва се в случаите, когато митата са били надвнесени или когато ЮФ, пораждащ задължението, е отпаднал. И в двата случая митническите органи преценяват обстоятелствата и се произнасят с мотивирано решение в писмена форма, което подлежи на обжалване по общия ред на АПК. 

*Актове на митническите органи:* 

В изпълнение на своите задължения митническите органи издават решения, постановления за принудително събиране на публични държавни вземания и наказателни постановления, когато се налагат административни наказания. С постановление се налагат обезпечителни мерки. 

С **решение** органите се произнасят по всички въпроси, възникнали пред тях и свързани с издаването на индивидуален акт – например при промяна на тарифно класиране, промяна на митническите облагаеми. Тези решения също са ИАА и се обжалват по реда на АПК.

**Постановленията** за принудително събиране на публични държавни вземания се издават от началника на митницата, в чийто район е възникнало и не е било платено в срок митническото задължение. Тези постановления са също ИАА, но за разлика от решенията, контролът за тяхната законосъобразност се извършва по различен ред. **Подлежат на административно обжалване пред съответния регионален митнически директор**. Това е органът, осъществяващ контрол за **законосъобразност**. Той следва да се произнесе в 30-дневен срок, считано от датата, на която жалбата е постъпила в регионалната митническа дирекция. Обжалването се извършва ***чрез началника на митницата***, който е издал постановлението. Обжалването по административен ред е абсолютна положителна процесуална предпоставка, за да се стигне до съдебно обжалване. Правомощията на регионалния митнически директор се изразяват в това, че той може **даотмени** изцяло или отчасти обжалваното постановление или **да отхвърли жалбата**. Регионалният митнически директор **няма право да изменя постановлението** за принудително събиране на публични държавни вземания. Обжалването на постановлението по административен ред не спира неговото изпълнение, т.е. дори и да е обжалван ИАА, може да се пристъпи към принудително изпълнение. Спирането на изпълнението е възможно в случаите, когато е представено обезпечение в пари – например банкова гаранция или ДЦК. Регионалният митнически директор се произнася с решение, което обаче не подлежи на съдебен контрол. На съдебен контрол подлежи единствено постановлението, като обжалването е в цялост, ако жалбата е била отхвърлена изцяло, и частично, ако жалбата е била уважена частично. Постановлението се обжалва по съдебен ред по реда на ДОПК, компетентен е съответният административен съд. Неговото решение се обжалва по общия ред на АПК пред ВАС.

