---
title: Тема 43
---

# **Тема 43. Изпълнение на държавните публични вземания. Видове изпълнение. Принудително изпълнение. Обезпечаване, отсрочване и разсрочване.**
## Погасяване
Във финансовото право то е по-широка категория от изпълнението, като включва доброволното и принудителното изпълнение, както и други способи, които законът предвижда за погасяването на един финансов дълг – това включва погасителната давност, финансовата амнистия, опрощаването и т.н. (изброени са в чл. 168 ДОПК). 

При **изпълнението** средствата постъпват директно в бюджета, докато при други способи като амнистия и опрощаване това не става. За да започне изпълнението, трябва да има едно ***изпълняемо право***, т.е. да има държавно вземане, което да е определено по основание и размер и да е изискуемо. В чл. 209 ДОПК са изброени изпълнителните основания, така че те са предпоставка за издаване на индивидуален административен акт или друг изпълнителен титул. Например в чл. 209, ал. 2, т. 2 ДОПК приема данъчните декларации за изпълнително основание. В други случаи самите материални финансови закони предвиждат срокове за внасяне на задължението, след изтичането на които то става изискуемо. Вземането трябва да е безспорно, т.е. актът, с който е установено, да е влязъл в сила. Особеност е, че обжалването на ревизионните актове по ДОПК не спира изпълнението (чл. 157 във вр. с чл. 127 ДОПК), освен ако не е предоставено обезпечение. Друга предпоставка е вземането ***да не е разсрочено*** или ***отсрочено***. 

При **правоприемство** правоприемниците дължат определена сума в размер на частта, за която са правоприемници. Освен длъжника може да изпълни и всяко трето лице. Държавата като финансов кредитор е длъжна да приеме такова плащане, без да се интересува от мотивите на третото лице. Чл. 180 ДОПК урежда изпълнението от трети лица. Принципът е, че се дължи изцяло и в срок, освен ако нямаме разсрочване или отсрочване. За разлика от частното право, във финансовото право няма безсрочни задължения. Може да се каже дори, че срокът за погасяване е съществен елемент от характеристиката на самото държавно вземане. Затова срокът за погасяване на всяко задължение е скрепен в закона и по отношение на сроковете финансовите органи действат при обвързана компетентност. Правното значение на сроковете е различно – те по-често се обвързват с неблагоприятни правни последици. При неспазването на срока длъжникът изпада в забава и дължи лихви. За финансови задължения се прилага законната лихва – основния лихвен процент, увеличен с 10 % (чл. 175, ал. 1 ДОПК). В по-старите закони се е предвиждала и административнонаказателна отговорност. Неизпълнението в срок е и предпоставка за предприемане на действия по принудително изпълнение, като то може да се насочи срещу имущество, с което длъжникът не иска да се раздели.

## Доброволно изпълнение
То е уредено най-общо в чл. 178 ДОПК. Възможно е самият финансов закон да предвижда облекчение или отстъпка, ако то бъде изпълнено в посочен от закона срок. Когато длъжникът има две или повече задължения, принципът е, че вземания, отнасящи се до различни години, се погасяват по поредността на възникването им. Ако задълженията настъпват по едно и също време, е възможно длъжникът да посочи кое ще изпълни (чл. 169, ал. 2-3 ДОПК). При принудителното събиране (чл. 219 ДОПК) се предвижда съразмерно погасяване на вземания. Принципът на чл. 169 ДОПК е, че редът на погасяване при доброволното изпълнение е главница, лихви и разноски, докато преди е било обратното. 

## Принудително изпълнение.
При него се упражнява държавна принуда, чрез която длъжникът подчинява поведението си на изискванията на финансовото право норма. Уредбата е в ДОПК и ЗСДВ, като в последния е уредена структурата и правомощията на АДВ. По реда на ДОПК се събират публични държавни и общински вземания (чл. 163 ДОПК). 

Принудителното изпълнение има следните основни **принципи**: 

- Законност – участниците в изпълнителния процес осъществяват правата и задълженията си според предвиденото в ДОПК и останалите нормативни актове; 
- Служебно начало – при наличието на изпълнителен титул и изтекъл срок за доброволно изпълнение органите по принудителното изпълнение (публични изпълнители) са задължени да пристъпят към действия по принудително изпълнение, без да е необходим друг акт; 
- Писмено начало – всички действия на изпълнителните органи се отразяват в съответните документи. Компетентни органи според чл. 167 ДОПК са публичните изпълнители при НАП. Актовете на изпълнителите са упоменати в чл. 226 ДОПК. В изпълнение на правомощията си публичният изпълнител издава постановления и разпореждания, а за всяко извършено действие съставя протокол. 

Участниците в производството са изброени в чл. 210 ДОПК – това са публичният взискател, длъжниците и техните правоприемници, трети лица със самостоятелни права върху обекти на изпълнение. В чл. 212 ДОПК са изброени формите за съдействие от страна на трети лица при принудителното изпълнение. Най-общо това включва предоставяне на информация за имуществото и деклариране на имуществото на длъжника, находящо се при тях. Предпоставките, за да започне принудителното изпълнение, са следните: 

- Длъжникът да е изпаднал в забава – да е ликвидно и изискуемо;
- Да е безспорно – да не е обжалвано
- Наличие на изпълнителен титул (чл. 165 ДОПК във връзка с чл. 209 ДОПК); 
- Вземането да е безспорно (**това не се отнася за данъците** – чл. 127, 153, 157, ал. 1 ДОПК). 

Преди да започнат същинските принудителни действия, финансовият орган, установил вземането, е длъжен да изпрати покана за доброволно изпълнение, в която се дава седемдневен срок за изпълнението (чл. 182, ал. 2 ДОПК) и може да пристъпи към принудителни административни мерки. В чл. 221, ал. 1 ДОПК е предвидена нова покана, вече при започване на принудителното изпълнение, с нов седемдневен срок за изпълнение. Неизпращането на тези покани се счита за съществено процесуално нарушение. Няма пречка да се предприемат и обезпечителни мерки. 

В чл. 222, ал. 1 ДОПК са уредени основанията за **спиране на изпълнението**

- Запрещение
- смърт
- други случаи

По време на спирането не се начисляват лихви, а в чл. 225, ал. 1 са изброени основанията за **прекратяване на изпълнението**. 

- Погасяване на задължение;
- обявяване на акта за нищожен
- не се приеме наследството;
- когато стане несъбираемо
- по искане на публичния взискател

Предметът на изпълнението се урежда в чл. 213-214 ДОПК. Правилото е, че принудителното изпълнение се насочва срещу цялото имущество на длъжника с изключение на несеквестируемото, а несеквестируемото имущество е изрично посочено. В чл. 214 ДОПК е уреден изборът на длъжник, а отказът на публичния изпълнител подлежи на обжалване по чл. 197 ДОПК. Способите за принудително изпълнение са описани подробно в ДОПК, а публичният изпълнител може да избере всеки един от тях заедно или по отделно. Разграничаваме изпълнение върху вземания и парични средства в банки от изпълнение върху други вземания и парични средства на длъжника, изпълнение върху движими и недвижими вещи, върху ценни книги и дялове. 

**Способи за принудително изпълнение:** 

Принудителното изпълнение се осъществява чрез изпълнителен запор или опис и продажба на имущество. 

**Изпълнителният запор** се осъществява чрез разпореждане. Този способ се използва, когато изпълнението се насочва срещу вземания на длъжника от трето лице без значение от произхода на това вземане. Това трето лице се разпорежда да плати на държавата, т.е. това е разпореждане за изпълнение – например чл. 228 ДОПК при вземания на банки и чл. 230 ДОПК при други вземания. Изпълнителният запор е различен от обезпечителния запор. **Обезпечителните мерки** са уредени в самостоятелна глава и са изброени в чл. 198 ДОПК, където има възбрана върху недвижим имот и кораб и запор върху движими вещи и вземания. Целта на обезпечителните мерки е друга – да се съхрани имуществото на длъжника, за да може след това да се осъществи принудителното изпълнение

Другият способ е **изпълнение върху вещи**, което включва две фази: 
1) описва, предава се за пазене и се оценява вещта
1) състои се от публичната продан, която от своя страна бива публична продажба на постоянно определени места и търг. Всяко действие на публичния изпълнител е разписано в ДОПК, като особени случаи на продажба са продажбата на съсобствени вещи (чл. 258 ДОПК), изпълнение върху СИО (чл. 259 ДОПК), чл. 260 – върху влогове и др. 

**Защита срещу принудителното изпълнение:**

В хода на производството е възможно органът да предприеме незаконосъобразни действия, които да накърнят правата и законните интереси на длъжника и на трети лица. Затова ДОПК дава възможност на длъжника и(ли) третите лица да се защитят – чл. 266-269 ДОПК: 

Едната от хипотезите е да се **обжалват** от длъжника и(ли) третото лице **незаконосъобразните действия на публичния изпълнител** – обжалва се не основанието и размера на задължението, а само ***процедурата***, и то от гледна точка на нейната законосъобразност. По принцип обжалват длъжниците, но от действията могат да са засегнати и третите лица. Оспорването се извършва чрез публичния изпълнител до съответния директор (териториалния директор на НАП). Срокът е 7-дневен, след което има 14 дни за обжалване на решението по жалбата. Допуска се решението на решаващия орган да бъде обжалвано пред съответния административен съд, но в изрично изброени хипотези. Обжалват се конкретни действия и ако се окаже, че са незаконосъобразни, органът по принудителното изпълнение може да предприеме друг способ за реализирането на изпълнението. Това е така, защото жалбата по принцип не спира изпълнението, освен ако не е подадена от лице със самостоятелни права върху вещта; 

Вторият способ за защита е **по исков път** и се отнася само за трети лица, чиито права са засегнати от изпълнението. Той се прилага само ***когато изпълнението е насочено срещу имущество***. При тази хипотеза съдът уведомява органа по принудителното изпълнение да спре производството и да премине към друг способ. Ответници са длъжникът и взискателят. Ако се окаже, че третото лице е собственик на вещта, производството се прекратява и продължава върху други вещи.

*Други способи за защита срещу принудителното изпълнение:*

Някои от другите възможни способи за защита са посочени в чл. 168 ДОПК. Други способи извън законодателството са недопустими. Когато нито доброволното, нито принудителното изпълнение могат да се реализират, защото е неприложимо или трудно осъществимо, се стига до тези други способи. Някои от тях, като амнистията и опрощаването, се извеждат от характеристиката на ФИНАНСОВОТО ПРАВО като отрасъл на публичното право. Други като компенсацията или прихващането са общи институти на правото. Има и недопустими в публичното право способи като договаряне и отказ от права.

## Разсрочване и отсрочване
При разсрочване се променя падежът на вземането, като изпълнението става на части, докато при отсроченото се променя падежът на цялото задължение и се определя нов срок за изпълнението му (чл. 183-187 ДОПК), като според размера на задължението и срока, за който се иска отсрочване или разсрочване, компетентни са териториалният директор на НАП, изпълнителният директор на НАП и министърът на финансите. При разсрочване се дължи лихва в размер на ОЛП, а не законната лихва, а при неизпълнение на погасителния план задълженията стават изискуеми. Актовете за отсрочване и разсрочване могат да бъдат обжалвани (не е пример за оперативна самостоятелност). Разграничаваме най-общо разсрочване и отсрочване с лихва и без лихва. При първата хипотеза разсрочването и отсрочването се допускат при временни затруднения на длъжника и от анализа на финансовото му състояние става ясно, че затрудненията са временни. При втората хипотеза трябва да има форсмажорни обстоятелства, като производствени аварии, бедствия. Възможно е и самите материални закони да предвиждат плащане на части – например при данъка върху недвижим имот и патентния данък. Финансовото задължение към държавата трябва да се изпълни от адресата на финансовия акт, когато има такъв издаден, или от длъжника, посочен във финансовото право норма. Когато във финансов закон е посочена солидарна отговорност, всеки от длъжниците може да изпълни цялото задължение.

## Обезпечения
За да обезпечи събирането на вземанията си, държавата е създала редица **гаранции**. Разграничаваме гаранции в широк и тесен смисъл. Гаранции в широк смисъл са различните институти на финансовото право, гарантиращи събирането на вземането:

- финансовият автоматизъм, 
- отговорността за чужд финансов дълг 
- солидарната отговорност, 
- обезпечителните мерки, 
- давностните срокове, 
- принудителното изпълнение. 

От особена важност са чл. 264-265 ДОПК, които изискват при прехвърляне на вещни права върху недвижими имоти и собственост върху превозни средства да се декларира, че няма непогасени задължения за данъци, мита и задължителни осигурителни вноски. Ако има такива, те се погасяват със сумите по сделката. Нотариусите и съдиите по вписванията отговарят солидарно, ако не поискат такава декларация. 

В тесен смисъл гаранциите представляват института на привилегиите (което не е същото като облекчения!) или за мястото на държавата при множество кредитори за нейните вземания. Това са привилегии в изпълнителния процес, където държавата е винаги присъединил се взискател (чл. 191, ал. 2 ДОПК), като съдии-изпълнителите уведомяват НАП за всяко започнато изпълнение. Според чл. 136 ЗЗД има два вида привилегии – общи и специални, като при общите вземанията на държавата за данъци върху определен имот или МПС се предхождат от разноските по обезпечаването и принудителното изпълнение. В специалните привилегии вземанията на държавата са на **шесто място** и се предхождат от вземания по трудови правоотношения и вземания за издръжка. Според чл. 722 ТЗ в процедурата по несъстоятелност при разпределението на осребреното имущество публичните държавни вземания са на **шесто място**.
