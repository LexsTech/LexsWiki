---
title: Тема 14
---

# **Тема 14. Законодателна дейност и законодателен процес. Актове на Народното събрание. Парламентарен контрол – същност, форми и процедури.**
## Законодателна дейност. 
Една от формите на държавна дейност. Чрез нея се осъществява законодателната власт. Тя е нормотворческа дейност. Законите уреждат пълно всички основни обществени отношения, които подлежат на трайна уредба. Подзаконови нормативни актове доразвиват законовите разпоредби.

Законите могат да имат преамбюл в който се отразяват общите положения и цели на акта. Структурно се оформят в части, дялове, глави и раздели, членове, алинеи, точки и букви /когато са необходими/. Общите разпоредби предхождат особените. Особените съобразно техния предмет се подреждат в следната последователност – устройствени, материално-правни, процесуални и наказателни разпоредби. В края на НА се поставят допълнителните разпоредби. С преходните разпоредби се продължава действието на правила, отменени с новия акт или се урежда тяхното прилагане към висящи правоотношения или спрямо ЮФ които са започнали, но не са завършили при действието на отменения акт. В заключителните разпоредби се установяват правила с които се предава обратна сила, отлага се или се ограничава действието на акта.

Съставителят на законопроекта изготвя и мотиви които обосновават необходимостта от неговото приемане. Законопроектът и мотивите преминават заедно във фазите законодателната инициатива и обсъждането в постоянните комисии и в Народно събрание.

НА може да бъде изменян, допълван и отменян. Актът с който се отменя, изменя или допълва НА трябва изчерпателно да посочи всички актове или текстове от тях, които изменят или допълват. НА се отменя с изрична разпоредба, изключена е мълчаливата отмяна. НА нямат обратна сила. НА трябва да съответстват на КРБ и на др. актове от по-висока степен. Пределите на законодателната власт не са нормативно установени.

Законодателната дейност се осъществява чрез законодателен процес на основата на Конституцията и ПОДНС.

## Законодателен процес
Понятие - редът за издаване на закона. Обхваща няколко свързани помежду си и взаимно обусловени етапа на законодателната дейност, които са правно уредени. Осъществяват се последователно при установена поредност и създаването на закона трябва да премине през всеки от тях. 

Фази за законодателния процес. Законодателна инициатива.

Първа фаза на законодателния процес. Това е дейността, чрез която Народно събрание се сезира от компетентен орган или лице с предложение да приеме нов закон или да измени, допълни или отмени съществуващ закон. Законодателната инициатива се осъществява като в Народно събрание се внася законопроект.

Право на законодателна инициатива – Правото на законодателна инициатива е юридическа възможност на конституционно определени правни субекти да внасят законопроекти в Народното събрание.

*Чл. 87. КРБ (1) Право на законодателна инициатива имат всеки народен представител и Министерският съвет.* 

**Обсъждане на законопроектите**

Чл. 66. (1) Законопроектите заедно с мотивите към тях се внасят до председателя на Народното събрание и незабавно се регистрират в публичен регистър "Законопроекти".

(2) В мотивите вносителят дава становище по очакваните последици, включително и финансови, от прилагането на законопроекта.

(3) В мотивите на законопроектите, които са свързани с членството на Република България в Европейския съюз, се посочва конкретна част от правото на Европейския съюз, която налага съответното регулиране.

Чл. 67. (1) Председателят на Народното събрание разпределя законопроектите между постоянните комисии в тридневен срок от постъпването им.

(2) Председателят на Народното събрание определя водеща постоянна комисия за всеки законопроект. 

(3) Председателят на всяко първо пленарно заседание през съответната седмица уведомява народните представители за новопостъпилите законопроекти, за техните вносители и за разпределението им по комисии.

(4) Възражения по разпределението на законопроектите могат да се правят от вносителя на законопроекта и заинтересованите постоянни комисии пред председателя на Народното събрание в 7-дневен срок от уведомяването по ал. 3, който се произнася по тях в двудневен срок.

Чл. 68. (1) Постоянните комисии обсъждат законопроектите не по-рано от 24 часа и не по-късно от три седмици от получаването им от членовете на съответната комисия. Те представят на председателя на Народното събрание и на председателя на водещата комисия мотивиран доклад в срокове, съобразени със законодателната програма и приетата едноседмична или двуседмична програма за работата на Народното събрание.

(2) Докладите по законопроектите се представят на Народното събрание от водещите комисии за първо гласуване не по-късно от два месеца от тяхното внасяне.

Чл. 69. (1) Законопроектите заедно с мотивите към тях и доклада на водещата комисия, на която са били разпределени, се предоставят на народните представители не по-късно от 24 часа преди началото на заседанието, в което ще бъдат разгледани. Същият срок, ако Народното събрание не реши друго, се прилага и за разглеждане на законопроектите за второ четене.

(2) По законопроекти, внесени от народни представители, председателят на водещата комисия може да изисква становище от Министерския съвет или от съответния ресорен министър. Министерският съвет или съответният ресорен министър дава становище в срок до две седмици от поискването му. 

(3) По законопроекти, регулиращи трудови и осигурителни отношения, председателят на водещата комисия може да изисква становище от Националния съвет за тристранно сътрудничество.

(4) Липсата на становища по ал. 2 и 3 не спира обсъждането на законопроекта.

(5) Докладът на водещата комисия за първо четене съдържа и резюме на постъпилите предложения от заинтересованите обществени организации и граждани и обобщено становище на комисията. 

Чл. 70. (1) Законопроектите се приемат на две гласувания, които се правят в различни заседания.

(2) Народното събрание може да реши по изключение двете гласувания да се проведат в едно заседание. Тази разпоредба се прилага само ако по време на обсъждането не са направени предложения за изменение или допълнение на законопроекта. 

(3) На първо гласуване законопроектът се разглежда след като Народното събрание изслуша докладите на водещата комисия, становището на вносителя в рамките на 10 минути и доклади на други комисии, на които той е бил разпределен, ако такива са постъпили.

(4) При първото гласуване законопроектът се обсъжда по принцип и в цялост. Народните представители се произнасят по основните положения на законопроекта.

Чл. 71. (1) Постоянните комисии обсъждат едновременно всички законопроекти, уреждащи една и съща материя, внесени в Народното събрание до деня, в който водещата комисия започва обсъждането. Тези законопроекти се обсъждат едновременно от Народното събрание. То ги гласува поотделно.

(2) Когато на първо гласуване са приети повече от един законопроект, уреждащи една и съща материя, водещата комисия с участието на вносителите на приетите на първо гласуване законопроекти изготвя от тях един общ законопроект в срок от 14 дни, който се представя на председателя на Народното събрание и на народните представители за правене на писмени предложения по него.

Чл. 72. Законопроект, който е отхвърлен на първо гласуване, може да бъде внесен повторно само след съществени промени в основните му положения, което се отразява в мотивите, и не по-рано от три месеца след отхвърлянето му.

Чл. 73. (1) Народните представители могат да правят писмени предложения за изменения и допълнения в приетия на първо гласуване законопроект или изработения нов законопроект съгласно чл. 71, ал. 2 в 7-дневен срок от приемането му, съответно от предоставянето му на народните представители. Предложенията се отправят чрез председателя на Народното събрание до председателя на водещата комисия. По изключение Народното събрание може да реши този срок да бъде удължен най-много с три седмици или намален, но не по-кратък от три дни.

(2) В 14-дневен срок от изтичането на срока по ал. 1 водещата комисия внася в Народното събрание мотивиран доклад, който съдържа:

1. направените в срока по ал. 1 писмени предложения на народни представители и становището на комисията по тях;

2. предложенията на комисията по обсъждания законопроект, когато тя приеме такива по повод предложение на някои от нейните членове, направено по време на заседанията.

**Гласуване на закона**

*Чл. 88. К (1) Законите се обсъждат и приемат с две гласувания, които се извършват на отделни заседания. По изключение Народното събрание може да реши двете гласувания да се извършат в едно заседание.*

*(2) Другите актове на Народното събрание се приемат с едно гласуване.*

*(3) Приетите актове се обнародват в "Държавен вестник" не по-късно от 15 дни след приемането им.*

Чл. 74. (1) Народното събрание обсъжда и гласува законопроектите на второ гласуване глава по глава, раздел по раздел или текст по текст. Когато няма направени писмени предложения или възражения, текстовете не се четат в пленарната зала. В този случай текстовете се прилагат към стенографския протокол като част от него.

(2) При второто гласуване се обсъждат само предложения на народни представители, постъпили по реда на чл. 73, както и предложения на водещата комисия, включени в доклада й. Допустими са и редакционни поправки. Предложенията, които противоречат на принципите и обхвата на приетия на първо гласуване законопроект, не се обсъждат и гласуват.

(3) Народен представител може да обосновава направени предложения в рамките на 5 минути за всяко предложение.

(4) Гласуването се извършва по реда на чл. 59. По време на гласуването не се допускат изказвания и нови предложения. Гласуват се само предложенията на народни представители, постъпили по реда на чл. 73, предложенията на водещата комисия, редакционните поправки, направени по време на обсъждането, както и предложения за отпадане или отлагане на текст.

Чл. 75. Вносителят на законопроекта може да го оттегли до започване на първото гласуване, а след това - само с решение на Народното събрание. 

Чл. 101. (1) В срока по чл. 88, ал. 3 президентът може мотивирано да върне закона в Народното събрание за ново обсъждане, което не може да му бъде отказано.

(2) Народното събрание приема повторно закона с мнозинство повече от половината от всички народни представители.

(3) Повторно приетият от Народното събрание закон се обнародва от президента в 7-дневен срок от получаването му.

**Ред за повторно обсъждане на закона след вето на президента**

Чл. 76. (1) Председателят съобщава на първото заседание на Народното събрание за постъпването на указ на президента на републиката по чл. 101 от Конституцията, с който приет от Народното събрание закон се връща за ново обсъждане.

(2) В тридневен срок от постъпването председателят на Народното събрание възлага на водещата комисия да докладва пред народните представители указа на президента и мотивите към него.

(3) Върнатият за ново обсъждане закон се включва в дневния ред на Народното събрание в 15-дневен срок от постъпването на указа.

(4) Народното събрание приема повторно закона с мнозинство повече от половината от всички народни представители.

(5) Ако върнатият закон не получи необходимото мнозинство и е оспорен по принцип, той подлежи на разглеждане по реда, предвиден за обсъждане и приемане на законопроекти.

(6) Ако върнатият закон не получи необходимото мнозинство и са оспорени само отделни текстове, се прилага процедурата по чл. 74, като се гласуват само текстовете, които са оспорени.

Чл. 77. По законопроект за ратифициране на международен договор текстът на договора не може да бъде изменян. Резерви към многостранен договор могат да се правят само когато те са допустими от самия договор.
## Влизане на закона в сила
**Промулгация на закона** - текстът на приетия от Народно събрание закон се подписва от председателя. Подписът има удостоверително действие, че актът е действително приет от Народно събрание. Удостоверява и автентичността на текста. Подписаният текст е оригиналът. Всички други текстове са преписи. След подписването му от председателя, законът се изпраща на президента за промулгиране. Ако президентът е съгласен с приетия закон, той го обнародва в ДВ. Ако не е съгласен изцяло или с някои части - има право да го върне за ново обсъждане /да наложи вето/, което не може да му бъде отказано. Ветото трябва да бъде мотивирано. Повторно приетият от Народното събрание закон се обнародва от президента в 7-дневен срок от получаването му.

**Обнародване на закона** - от президента. Всички нормативни актове се публикуват. Приетите актове се обнародват в "Държавен вестник" не по-късно от 15 дни след приемането им. Те влизат в сила три дни след обнародването им, освен когато в тях е определен друг срок.

Законодателният процес в Народното събрание се осъществява въз основа на Конституцията и на приет от него правилник. Право да внасят законопроекти имат народните представители и Министерския съвет. Това право се нарича право на законодателна инициатива. 

Законопроектите се внасят заедно с мотиви към тях, в които вносителят дава становище по очакваните последици от прилагането на проектозакона, включително финансови. В мотивите на законопроектите, които са свързани с членството на Република България в Европейския съюз, се посочва конкретна част от правото на Европейския съюз, която налага съответното регулиране. 

## Актове на Народно събрание
**Нормативни актове на Народно събрание** - **закони**- източници на правото - НА с висша юридическа сила, приети от Народно събрание по установен ред, регулиращи трайно основни обществени отношения. Видове закони:

**Според предмета на правно регулиране и степента на обобщение**: **обикновени и конституционни.** Конституционните закони са Конституцията и законите за нейното изменение и допълнение. На второ място в йерархията на НА са кодексите - регулират всеобхватно обществените отношения от даден правен отрасъл или негов дял, като изключват възможността за приемане на обикновен закон, уреждащ същата материя, отличават се с по-голяма стабилност. На трето място в йерархията са обикновените закони: те регулират по-конкретно даден кръг от обществени отношения.

**Устройствени закони**: определят правомощията, организацията и структурата на държавните органи.

**Бюджетни закони**: имат особена юридическа природа и предназначение. На тяхна основа се приемат бюджетите на отделните стопански отрасли, държавни органи и административно-териториалните единици.

**Закони и подзаконови  нормативни актове**: подзаконовите актове са НА, създадени въз основа и за изпълнение на законите. Законите регламентират първично обществените отношения, а подзаконовите актове извършват вторична, по-конкретна регламентация. При противоречие се прилага НА с по-висока юридическа сила.

**Ненормативни актове на Народно събрание**: те са резултат от контролната, конститутивна, вътрешноорганизационна дейност на Народно събрание. Това са дейности на правоприложение, т.е. актове на правоприложение. Такива актове са решенията. Те не са източници на правото, а съдържат конкретни и индивидуални предписания. Приемат се на едно четене с обикновено мнозинство (без решението за гласуване на недоверие на МС - квалифицирано мнозинство – повече от половината от всички народни представители). Обнародват се в ДВ, но влизат в сила от момента на приемане:

1. решения по осъществяване на контролни функции /във връзка с парламентарния контрол/;
2. конститутивни решения: за конституиране на висши държавни органи (Министерски Съвет, министри) и решения, чрез които Народно Събрание участва в конституирането на държавни органи (Конституционен съд и Висшия съдебен съвет);
3. решения по вътрешноорганизационни въпроси: конститутивни решения за формиране на вътрешните органи (за избиране на ръководни органи, за образуване на постоянни и временни комисии), решения по доклади на постоянни и временни комисии и др. Персонифициран характер; пораждат, изменят или прекратяват права и задължения за народните представители;
4. решения на вътрешните органи на Народното събрание: в процеса на реализиране на своите правомощия имат оперативен характер (във връзка с работата на Народното събрание), вътрешнопроцедурен или препоръчителен характер (на комисиите към държавните органи и ведомствата, чиято дейност им е подконтролна). Решенията нямат задължителен характер, с изключение на организационно-техническите решения (искания за сведения и документи: призоваване на длъжностни лица на заседания на комисиите).

**Неюридически актове на Народното събрание: Декларации и обръщения** – те са израз на отношението на Народното събрание към проблемите на вътрешната и външна политика. Имат политически, не юридически характер. Нямат правни последици.

**ПОДНС** е нормативен акт. Регулира отношенията във връзка с конституирането, вътрешната организация, реда и формите на дейност на Народното събрание и неговите вътрешни органи. Неговата юридическа основа е КРБ и трябва да бъде съобразен с нея. Правилникът е не само вътрешноведомствен и организационен акт, а се отнася и до съдържанието на дейността на Народното събрание.

Действието му се разпростира главно, но не само по отношение на Народното събрание, неговите органи и народните представители. Разпоредбите действат и за лицата извън Народното събрание - това са субектите на Правилника. Винаги един от тях по правоотношенията, уредени в Правилника е Народното събрание, негов орган или народен представител. Действията, извършени въз основа на Правилника, не могат да се обжалват по съдебен или административен ред. Народното събрание осъществява суверенно своите правомощия на базата на конституцията и Правилника. Неговата дейност не подлежи на контрол от други държавни органи. В структурата на правните норми на правилника отсъства санкцията. Правилникът има статут на закон - пряк подконституционен акт. Има юридическата сила на закон, но регулира специфични обществени отношения. Спецификите са освен в предмета на правна регулиране и в субектите, специфичната процедура на приемане, влизане в сила и срок на действие. Приемането на Правилника е израз на вътрешната автономия на Народното събрание - сам, независимо от държавните органи, да определя своята организация и ред на дейност. Процедурата за приемане на правилника се различна от тази за приемане на закон. Влиза в сила от момента на приемането му. Правилникът е постоянен акт. Новото Народно събрание може да измени стария или да приеме нов правилник. Изменението и допълнението става с 1/10 от народните представители и председателя в 14 - дн. срок.

*Къде са регламентирани правомощията на Народното събрание?* -** В Конституцията, няма друг нормативен акт, който да ги определя.

## Парламентарен контрол - същност, форми и процедури.
**Парламентарен контрол** се упражнява от Народното събрание върху изпълнителната власт. Той е вътрешно присъщ белег на всяко парламентарно управление и необходима предпоставка за ефективното функциониране на държавната власт. Този контрол е и политически защото е свързан с държавната политика. Контролът може да бъде за целесъобразност и законосъобразност. **Субект** на парламентарния контрол е Народното събрание в неговия пленарен състав, както и парламентарните комисии /осъществяват парламентарен контрол от името на Народното събрание/. 

**Обекти** на парламентарен контрол са МС, Министър-председателя и отделните министри /чрез института на питането/.

**Форми за упражняване на парламентарния контрол:**

- предварителен - за предотвратяване на евентуални отклонения от набелязаната програма;
- текущ – постоянна форма в работата на Народното събрание;
- последващ - след като решението е взето и изпълнено или е в процес на изпълнение. Целта е да се оценят резултатите. 

Средствата на парламентарния контрол са:

**Питания** - средство за получаване на информация, имащо специално контролно предназначение. Питането е отправяне на един или повече въпроси до правителството, или до отделни негови членове, включително и министър-председателя. Въпросите не са средство за упражняване на парламентарен контрол.

Народните представители отправят до министър-председателя, заместник министър-председател или до министър въпроси от актуален характер, които представляват обществен интерес и са в техния ресор на управление или засягат дейността на възглавяваната от тях администрация. Към министър-председателя се отправят въпроси, които се отнасят до дейността на правителството. Въпросите се отправят чрез председателя на Народното събрание в писмена форма. Въпросите трябва да бъдат точно и ясно формулирани, да не съдържат лични нападки и обидни квалификации и да бъдат подписани от народния представител. Отговорът може да бъде устен или писмен. Председателят на Народното събрание уведомява незабавно министър-председателя, заместник министър-председателя или министъра за постъпилите въпроси и за деня и часа на заседанието, на което той трябва да отговори. На постъпилото питане следва да се отговори в определен срок – **14-дневен,** като има възможност той да бъде удължен със 7 дни. Народните представители могат писмено да оттеглят своите въпроси до започване на заседанието за парламентарен контрол. Председателят на Народното събрание уведомява съответния министър за това. 

Народният представител може да зададе не повече от два въпроса за едно заседание за парламентарен контрол. Времето за изложение на въпросите е до 2 минути. Отговорът на министър-председателя, заместник министър-председателя или министъра е до 3 минути. Народният представител, задал въпроса, има право на реплика до 2 минути, а министър-председателят, заместник министър-председателят или министърът - на дуплика, също до 2 минути. Към министър-председателя се отправят питания, които се отнасят до общата политика на правителството. Министър-председателят, съответният заместник министър-председател или министър отговарят лично. След отговора на питането народният представител, който го е направил, има право да зададе не повече от два уточняващи въпроса в рамките на 2 минути общо, а министър-председателят, заместник министър-председател или министър - да отговори в рамките на 3 минути. При писмен отговор на питането уточняващи въпроси не се допускат. По отговора на питането не се провеждат разисквания и не се допускат реплики. Народният представител, отправил питането, може в рамките на 2 минути да изрази своето отношение към отговора. Не се допуска реплика от страна на министъра под никакъв предлог. 

В зависимост от предпочитанията на народния представител, отправил питането, отговорът може да бъде устен или писмен. Когато е писмен, председателят на Народното събрание съобщава за получения отговор на следващото заседание. Министър-председателят и съответният министър е длъжен лично да се яви в Народното събрание и да даде отговор. Отговорът се дава само в присъствието на съответния народен представител. 

По предложение на 1/5 (48 депутата) от народните представители, Народно събрание може да реши да станат разисквания по отговора и след тях да се приеме решение (чл. 92). Предложенията за разисквания заедно с проект за решение се внасят при председателя на Народното събрание до приключване на пленарното заседание. Разискванията се насрочват за следващото пленарно заседание, определено за парламентарен контрол. Те се провеждат в присъствието на съответния министър по реда, установен в глава 6. И продължават един час. Времето за обсъждане се разпределя между парламентарните групи в зависимост от тяхната численост, като за най-малката е 5 минути, а за независимите народни представители е общо до 5 минути. Народното събрание изслушва въпросите, питанията и отговорите по тях последните три часа на заседанието всеки петък, освен ако реши друго. Първи отговаря министър-председателят, след него - заместник министър-председателите и министрите, като при отговорите на министрите се прилага ротационен принцип.

Решението има само констативен характер – в него се отразява оценката на парламента за дейността на МС или на министъра. Негативната оценка на Народно събрание не е равнозначна на инцидентен вот на недоверие към правителството, но може да стане повод да се поиска по съответен ред вот на недоверие.

**Вот на недоверие** – 1/5 от народните представители могат да предложат Народното събрание да гласува недоверие на Министерския съвет или на министър-председателя, като внесат мотивиран проект за решение. 

Разискванията по проекта за решение за гласуване на вот на недоверие започват не по-рано от три дни и не по-късно от 7 дни от постъпването на предложението. По време на разискванията не могат да бъдат правени промени и допълнения в текста на проекта за решение. Гласуването на проекта за решение се провежда не по-рано от 24 часа след приключване на разискванията. Проектът за решение се смята за приет, когато за него са гласували повече от половината от всички народни представители. При гласуване на доверие или отхвърляне на предложение за недоверие на Министерския съвет ново предложение за недоверие на същото основание не може да бъде направено в следващите 6 месеца. Чл. 112. К (1) Министерският съвет може да поиска Народното събрание да му гласува доверие по цялостната политика, по програмата или по конкретен повод. Решението се приема с мнозинство повече от половината от присъстващите народни представители. (2) Когато Министерският съвет не получи исканото доверие, министър-председателят подава оставката на правителството.

Парламентарният контрол или вотът на недоверие в тяхното единство са израз на отговорността на правителството пред парламента за неговата дейност. По своята същност те представляват механизъм за контрол. 

**Парламентарни проучвания и анкети –** от самото Народно събрание и от неговите комисии /главно временните/;

**Отчет за изпълнението на държавния бюджет** – внася се от МС и е отнася за изтеклата предходна година. Приемането му става с решение на Народно събрание;

**Парламентарна отговорност**. – отговорност пред Парламента и се реализира по парламентарен ред и с парламентарни средства. Тя е политическа отговорност. Най-тежка форма – изразът на недоверие към правителството или към министър- председателя.
