---
title: Тема 45
---

# **Тема 45. Финансов контрол в публичния сектор. Видове.**
## Финансов контрол
Това е контролът, осъществяван от различни държавни органи относно спазването на нормите на финансовото право. Осъществява се от Сметна палата, Агенция „Държавна финансова инспекция”, БНБ и други органи, предвидени във финансовото законодателство, като това е четвъртата група отношения от предмета на финансовото право. Освен нормативните актове, уреждащи правомощията и статута на органите, осъществяващи външен финансов контрол, съществуват и два нормативни акта, които уреждат вътрешния контрол в публичния сектор. Това са Закон за финансовото управление и контрол в публичния сектор (ЗФУКПС) и Закон за вътрешния одит в публичния сектор (ЗВОПС). 

## Вътрешен финансов контрол
Вътрешния финансов контрол се упражнява от органите, които са част от системата на контролираните органи. Финансовия контрол вътре в организациите се извършва чрез вътрешен финансов одит. В теорията одита се определя като контрол за законосъобразност и целесъобразност на всички действия, осъществявани в процеса на набирането и разпределението и използването на публични средства. Осъществява се по Закон за вътрешния одит в публичния сектор. Той се осъществява от звено вътре в организацията, който е пряко подчинено на ръководителя на организацията.

## Външен финансов контрол - Агенция „Държавна финансова инспекция”
Той е най-важен, тъй като въз основа на него може да възникне специален вид имуществена отговорност, наречена имуществено-отчетническа отговорност. Контролът, осъществяван от Агенция „Държавна финансова инспекция”, е по същество **административен контрол**, чието предназначение е да се провери приложимостта на нормативните актове, уреждащи бюджетната, финансово-стопанската и отчетната дейност на определена група лица. Контролът е в две насоки: за законосъобразност и за целесъобразност. Вреди на държавното имущество могат да настъпят както от незаконосъобразна, така и от неправилна дейност. Юридическата отговорност обаче винаги се свързва с контрола за законосъобразност, докато при неправилните действия се предприемат мерки в полза на подобряване на финансовата дейност. Всяка контролна дейност се дели на два етапа: 

- **проверовъчна дейност**, изразяваща се в съпоставка на фактическото състояние с изискванията на нормативните актове
- предприемане на мерки за въздействие. 

Контролът може да бъде:

- предварителен, 
- текущ 
- последващ, като контролът, осъществяван от Агенция „ Държавна финансова инспекция” е последващ. 

В чл. 4 ЗДФИ са посочени адресатите на контрола. Отграничават се бюджетни организации, държавни предприятия по чл. 62 ТЗ, търговски дружества с блокираща квота на държавата или общините, ЮЛНЦ, в които участват държавата или общините, и лица, финансирани по програми на ЕС . Целите на контрола са посочени в чл. 2 ЗДФИ – обобщено това са спазване на нормативните актове, разкриване на причинените вреди и установяване на предпоставките за административна или имуществена отговорност. Агенция „Държавна финансова инспекция” е органът, който осъществява контрола, като нейни органи са директорът и финансовите инспектори, които могат да издават съответните актове. Това е администрация към министъра на финансите, която е ЮЛ, второстепенен разпоредител на бюджетни кредити. Правомощията за възлагане на заповеди за инспекция принадлежи на директора на Агенцията, като правомощията на органите са изброени в чл. 13-14 ЗДФИ. Те могат да бъдат групирани по следния начин: 

- правомощия във връзка с **осигуряване на възможността за проверка** – например за свободен достъп до помещение, информация и т.н.;
- правомощия във връзка със **събиране на доказателства** – например изискване на писмени обяснения, събиране на документи, включително възможността да се разкрие банкова тайна (директорът на агенцията); 
- **санкционни правомощия** под формата на принудителни административни мерки или реализиране на административнонаказателна отговорност. 

Спазва се правилото, че един орган осъществява контрола, а друг реализира отговорността. Трябва да има сезиране на Агенцията от държавни органи и ФЮЛ. Само при проверка на процедурите по обществени поръчки или при проверка на разходването на целеви субсидии Агенцията действа служебно.

Самата инспекция започва със заповед на директора или упълномощено от него лице. **Заповедта не подлежи на обжалване и има конститутивно действие**. Можем да определим финансовата инспекция като правно регламентирана дейност, форма на последващ финансов контрол, изразяваща се в съпоставяне на извършеното от лицата по чл. 4 ЗДФИ при боравене с държавно или общинско имущество и отразеното в счетоводните документи, с действащото финансовото законодателство, с цел да се установи дали е правилно приложен финансовият закон. Има три категории правоотношения: 

1. между ръководителя на ведомството и финансовия инспектор; 
2. между финансовия инспектор като проверяващ орган и лицата в обектите на контрол; 
3. между ръководителите на обектите на контрол и лицата в тях, които имат качеството отчетници. 

**Инспекционно производство по извършване на финансова инспекция:**

То преминава през няколко етапа: 

- **Подготвителен** етап, по време на който финансовите инспектори се запознават с нормативната уредба, отнасяща се до дейността на проверявания обект, резултатите от предходни проверки, подготвят план за инспекцията; 
- **Същинската проверовъчна дейност**, при която се съпоставя обективната действителност с изискванията на нормативните актове; 
- Проверката приключва и се **съставя документ**; 
- Последният етап включва **правните последици** по повод установеното при проверката. 

**Актове:** 

Всяка инспекция приключва с **доклад**, независимо от констатациите на проверяващите органи. Така предвижда и чл. 17 ЗДФИ, според който за резултатите от финансовата инспекция съответният финансов директор съставя доклад, който съдържа направените констатации, подкрепени с доказателства. По доклада проверяваните лица дават ***становище***, а финансовият инспектор се произнася с ***мотивирано писмено заключение***. Копие от него се предоставя на проверяваните лица, а самият доклад и заключението се представят на органа, възложил инспекцията. Този доклад е основният документ, с който приключва инспекцията. В него се отразява фактическото състояние и данни за това дали не са или са констатирани някакви нарушения, установени ли са причинени вреди, виновните лица за това, а също и причините, довели до слабости, и условията, способствали за това. Въз основа на този акт по-нататък може да се търси отговорност от виновните лица, но не и имуществена отговорност. 

Вторият възможен акт, който е предвиден в чл. 22 ЗДФИ и чл. 43 ППЗДФИ, е **акт за начет**. Когато са налице условията за търсене на пълна имуществена отговорност по реда на този закон, се съставя именно акт за начет. Неговите фактически констатации трябва да бъдат подкрепени с доказателства. Проверяваните лица имат възможност за възражения, а финансовият инспектор също се произнася с мотивирано писмено заключение. При тази хипотеза инспекцията приключва с два акта, които имат различно предназначение. С доклада се дава цялостна оценка на проверявания обект, докато с акта за начет се описва само фактическият състав, който поражда имуществената отговорност, а това е съставът на непозволеното увреждане – вреда, противоправно поведение, причинна връзка, вина. 

Възможно е по време на инспекцията да се установят административни нарушения. Чл. 32-35 ЗДФИ урежда административнонаказателната отговорност и съставите на административните нарушения. **Актовете за установяване на нарушения** се съставят от финансовия инспектор – АУАН, това е третият възможен акт, с който приключва инспекцията. При констатации относно нарушения, които биха могли да се окажат престъпления по НК, се сезира прокуратурата (чл. 19 ЗДФИ). 

*Общи белези на издаваните актове:*

Това са възможните документи, с които може да се приключи инспекционното производство. И трите вида актове са **официални документи**, издадени от държавен орган по повод извършена инспекция, като правнорегламентирано производство. Те са **констативни** или **установителни**, защото констатират факти и обстоятелства с правно значение. Това ***не са индивидуални финансови актове***, защото не отговарят на изискванията на АПК. Те сами по себе си не пораждат права и задължения, отнасят се към подготвящите актове и по-късно въз основа на тях се издават други актове, които вече могат да породят права и задължения. Тези последващи актове могат да бъдат заповеди, решения, съдебни актове, наказателни постановления и др. При тези актове разграничаваме няколко функции. Сезираща, при която контролният орган изпраща тези актове до други определени органи, за да могат те да преценят дали са налице предпоставките да реализират съответната юридическа отговорност. Доказателствена – такава има само актът за начет, като тя се съдържа в две разпоредби – чл. 22 ЗДФИ и чл. 44, ал. 4 ППЗДФИ. В последния текст е предвидена презумпцията, че фактическите констатации в акта се считат за верни до доказване на противното, което им дава доказателствена сила. Съображенията за нейното установяване (и то само по отношение на гражданската отговорност) са, че по време на инспекцията са събрани доказателства, които обосновават състава на непозволеното увреждане и които ако тя не съществуваше, би трябвало отново да се представят и преценят от съда. Актът е резултат от правнорегламентирано производство – контролът е осъществен от орган със специални познания и следва да е спазено изискването констатациите да са подкрепени с доказателства, които са обикновено писмени. Последицата от тази функция е, че увредената организация няма да доказва своите претенции. 

**Правни последици от инспекцията***:*

Това е **последният етап** от инспекцията, през който се реализират резултатите от нея. Той няма задължителен характер, защото могат и да не се установят нарушения. Разграничаваме два вида мерки за въздействие. Те са изброени в чл. 18 ЗДФИ и чл. 25 и сл. ППЗДФИ: 

Мерки спрямо контролираната дейност 

1. писмени указания до ръководителя на организацията за отстраняване на установените нарушения. В правилника е предвидено задължението за ръководителя да уведоми директора на агенцията за предприетите мерки за преустановяване на нарушенията и отстраняване на вредите. От своя страна нарушението на това задължение ще бъде и административно нарушение по смисъла на чл. 32, ал. 1, т. 5 ЗДФИ. Тези писмени указания следва да бъдат разбираеми, изпълними, скрепени със срок и конкретни; 
2. предложение до компетентен органи за спиране на действия, които водят до извършване на нарушения или причиняване на вреди. Използваме по-широкия термин компетентен орган, като това може да е ръководителят на организацията или висшестоящ орган; 
3. предложение до компетентен орган за отмяна на незаконни актове; 
4. предложение до министъра на финансите да спре трансфера на бюджетни средства или да блокира сметките на бюджетната организация;

Мерки спрямо контролираните лица – това са предложения за реализиране на съответния вид юридическа отговорност.
**Дисциплинарната отговорност** се прилага само от ръководителя на проверяваната организация и е приложима само по отношение на лица, които са в трудовоправни отношения с нея и нарушението на Финансовоправни норми е по повод трудовите им функции. Възможно е директорът на Агенция „Държавна финансова инспекция“ да реализира също така **административнонаказателна отговорност** за нарушенията в чл. 32 ЗДФИ във вр.  с чл. 35 ЗДФИ. Когато се установят **данни за извършено престъпление**, на прокуратурата се изпраща заверено копие на доклада заедно с доказателствата, становищата и заключенията. В наказателния процес актът за начет не се ползва с доказателствена сила.**Гражданската отговорност** се налага, като при извършено нарушение се съставя акт за начет, който е основание за счетоводно отразяване на задължение на начетеното лице спрямо увредената организация. Чл. 51 ППЗДФИ урежда задължението актът за начет да се изпрати до съответния съд с писмо с определени реквизити. Писмото се изпраща от контролния орган, защото когато вредите са причинени от ръководни лица, те биха могли да осуетят изпращането на писмото. В заповедното производство начетеното лице може да направи отново възражение, а на заявителя се указва 1-месечен срок да предяви иск относно вземането си. Гражданската и наказателната отговорност, ако има такива, се реализират по съдебен ред. В наказателния процес актът за начет не се ползва с презумптивна доказателствена сила.
