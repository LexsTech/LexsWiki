---
title: Тема 20
---

# **Тема 20. Омбудсман – избор, правно положение, правомощия. Национален превантивен механизъм.**
## Понятие и нормативна уредба
Институтът на омбудсмана е уреден на конституционно равнище. Правомощията и дейността му се уреждат от Закона за омбудсмана. Организацията на неговата дейност се урежда в Правилника за дейността на омбудсмана. В закона за омбудсманът е определен като обществен защитник, който насърчава и защитава правата на човека и основните свободи.

Омбудсмана се застъпва за правата и свободите на гражданите, когато те са накърнени с действие или бездействие от страна на държавните или общинските органи и техните администрации.

Дейността на омбудсмана е публична. Тя се финансира от държавния бюджет или от други източници. Омбудсманът се подпомага от заместник омбудсман и от неговата администрация. Той се ползва с имунитета на народен представител и получава 90% от възнаграждението на председателя на Народното събрание. Той не може да получава друго възнаграждение. Той внася ежегоден доклад за своята дейност в Народното събрание до 31 март, както и годишен бюлетин представен на гражданите.

В своята дейност омбудсманът е независим от другите държавни органи и се подчинява само на Конституцията, законите и ратифицираните международни договори. Всички администрации са длъжни да предоставят информация, поверена им по служба и да оказват съдействие на омбудсмана. Той може да сезира Конституционния съд с искане за установяване на противоконституционност на закон, с които се нарушават права и свободи на граждани.

## Правно положение
Омбудсманът се избира от Народното събрание, посредством публичност и прозрачност. Срокът за неговото правомощия е 5 години и може да бъде преизбиран само още веднъж. Трябва да има висше образование, висок морал, доказан опит в сферата на правата на човека и отговаря на условия за избор за народен представител.

Процедура по избор

Всеки народен представител, парламентарна група или Юридически лица с нестопанска цел в обществена пола могат да предлагат кандидати. Той се избира с явно гласуване, получил повече от половината гласове – ако няма – втори тур, като президента.

Прекратяване на правомощията – с изтичане на пет годишният мандат, за който е избран, също така и при следните хипотези от Народното събрание:

1. Установяване на несъвместимост или неизбираемост
2. Фактическа невъзможност за изпълняването на правомощията си
3. Влизане в сила на присъда
4. Оставка
5. Смърт
6. Конфликт на интереси

Прави се по предложение на една пета от народните представители. В случай на предсрочно прекратяване се назначава заместник-омбудсманът до избирането на нов.

## Правомощия
Разглеждане на жалби и сигнали за нарушения – Основното правомощие на омбудсмана е приемането и разглеждане на жалби и сигнали за нарушения на права и свободи от страна на държавните и общинските организации. Омбудсманът действа по своя инициатива, като констатира, че не създават необходимите условия за защита на правата на гражданите.

Подаването на жалбата е безплатно и могат да бъдат писмени или устно. Жалбите и сигналите трябва да съдържат информация за подателя, описание на нарушението и посочване на нарушителя. Към жалбата могат да бъдат приложени и писмени доказателства. Анонимни жалби не се разглеждат, както и нарушения, от които са изминали 2 години. Проверката приключва с писмен отговор до лицето подало жалбата или сигнала. Отговорът се изготвя в едномесечен срок или в три месечен срок при сериозни случаи.

Предложения, препоръки и становища – В резултат от проверката омбудсманът отправя предложения и препоръки за възстановяване на нарушението права и свободи пред съответните органи и лица. Когато има данни за извършено престъпление от общ характер, омбудсманът уведомява органите на прокуратурата.

Той може да отправя предложения и препоръки за отстраняване на причините и условията, които създават предпоставки за нарушения на правата и свободите, включително предложения за промени в нормативната уредба. Няма право на законодателна инициатива.

Може да сезира конституционния съд, но само с искане за установяване на противоконституционност по отношение на закон, който нарушава правата на гражданите. Може да отправя предложения за ратифициране на определени международни споразумения до Министерски съвет и Народното събрание.

## Национален превантивен механизъм
Омбудсманът изпълнява функциите на Национален превантивен механизъм – той е правен институт, който се свързва със защита от изтезание и други форми на жестоко, нечовешко или унизително отнасяне или наказание на лицата, които се намират на места за лишаване от свобода или задържане вследствие на акт или със съгласие на държавен орган. Този институт е утвърден с Факултативния протокол към Конвенцията на Организацията на обединените нации. При осъществяване функциите на Националния превантивен механизъм омбудсманът извършва посещения на местата за задържане и прима и разглежда жалби от лица настанени или задържани там.

Той има право на:

- Достъп без предизвестие по всяко време до всички места за задържане;
- Достъп до цялата информация за броя на лицата лишение от свобода
- да избира лицата и местата, които да посети
- да провежда лични разговори без свидетели с лицата, лишени от свобода, лично или чрез превода, ако е необходимо
- на достъп до цялата информация, отнасяща се до отнасянето към лицата
- да изисква информация от служителите на посещаваното място
- да организира прегледи на лицата с тяхно съгласие

След всяко посещение омбудсманът изготвя доклад, който може да съдържа препоръки и предложения. Докладът се предоставя на съответния компетентен орган, който в едномесечен срок е длъжен да уведоми омбудсманът за предприетите действия по изпълнение на препоръките.

Орган или длъжностно лице не може да нарежда, прилага, разрешава или допуска каквато и да е санкция по отношение на лице или организация за това, че са съобщили на омбудсмана като Национален превантивен механизъм за информацията, била тя вярна или не.

