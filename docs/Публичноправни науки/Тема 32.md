---
title: Тема 32
---

# **Тема 32. Производство по издаване на административни актове.**
## Начало на производството по издаване на ИАА.
Производството по издаването на ИАА представлява съвкупност от процесуални адмнистративноправни норми, на чиято основа се развива система от целесъобразни действия, насочени към решаването на определени материалноправни административни въпроси. Въвеждането на това производство има за свой пряк ефект установяването на ред при издаването на ИАА. Този ред е гаранция за законосъобразното и правилност,  а това от своя страна означава и гаранция за правата и свободите на гражданите. Това производство се нарича **безспорно**, тъй като ЮА, който може да го породи се появява в края на неговото приключване. Издаването на ИАА се явява необходима фаза на АП, за разлика от напр. контролната фаза, която е евентуална, не задължителна.

**Приложно поле. Определение**

**Чл. 21. (1)** *Индивидуален административен акт е изричното волеизявление или изразеното с действие или бездействие волеизявление на административен орган или на друг овластен със закон за това орган или организация, с което се създават права или задължения или непосредствено се засягат права, свободи или законни интереси на отделни граждани или организации, както и отказът да се издаде такъв акт.*                 

**Конститутивен акт**, правопораждащ (с положително или отрицателно съдържание). Видно от определението е, че тук става дума за юридическа дейност от административно естество. Дейността е юридическа, защото чрез нея се решават въпроси относно права и интереси на участниците в производството, установяват се права и задължения.

**(2)** *Индивидуален административен акт е и волеизявлението, с което се декларират или констатират вече възникнали права или задължения.* (**декларативни актове или констативни)**

***(3)** Индивидуален административен акт е и волеизявлението за издаване на документ от значение за признаване, упражняване или погасяване на права или задължения, както и отказът да се издаде такъв документ.(* **удостоверителни актове**)

*(4) Индивидуален административен акт е и отказът на административен орган да извърши или да се въздържи от определено действие.*

*(5) Не са индивидуални административни актове волеизявленията, действията и бездействията, когато са част от производствата по издаване или изпълнение на индивидуални или общи административни актове или са част от производствата по издаване на нормативни актове. (* преповтаря чл. 64 АПК)- Идеята е, че на оспорване подлежи крайният АА, не може да се оспорва всяко действие във връзка с издаването на ИАА.

Определението по чл. 21 АПК е изградено на базата на 2 критерия – субектен и обективен/предметен. По отношение на обективния (предметния) критерий – така изясненото понятие за ИАА обхваща широк кръг актове- конститутивен, декларативни, удостоверителни, облагоприятстващи, с положително, с отрицателно съдържание ( отказите за издаване на ИАА). Що се отнася до субектния критерий - *ИАА могат да издават административен орган или друг овластен от закона за това орган или организация* – има се предвид, че ИАА могат да издават и органи извън изпълнителната власт. Главните субекти по издаването на тези актове са административните органи - "[Административен орган](http://pravo5.ciela.net/Dispatcher.aspx?Destination=Document&Method=OpenRef&Idref=3674876&Category=normi&lang=bg-BG&text=Административен%20орган)" е органът, който принадлежи към системата на изпълнителната власт, както и всеки носител на административни правомощия, овластен въз основа на закон. Т.е понятието административен орган е по-широко от понятието орган на изпълнителната власт ( МС, мин-председател, обл. Управител, кметове на общини). Определението включва и всички други субекти, които са носители на административни правомощия. Това по смисъла на чл. 21, ал.1 означава различни органи и организации извън системата на изпълнителната власт, които издават ИАА или извършват административни услуги вследствие на изрично оправомощаване (напр. решение да се издаде свидетелство за съдимост от съда, удостоверение за наследници от общ. администрация и т.н).    

Под „други” в чл. 21, ал.1 АПК следва да се разбират органи, различни от органите на изпълнителната власт, т.е представителните органи и органите на съда, когато са овластени изрично издаването на ИАА.

Като органи, издаващи ИАА могат да действат и правни субекти, които не са държавни органи- а именно- „организации”. Но трябва да са изрично овластени.

Важно е органът да е компетентен. В учебника пише – чл. 41, ал.1 ?? Виж чл. 23 АПК. Когато нормативен акт не определя органа, който трябва да издаде административен акт по въпроси от компетентността на органи на общината, административният акт се издава от кмета на общината, а в случаите по чл. 46 от Закона за местното самоуправление и местната администрация - от кмета на кметството или на района съобразно правомощията им.

*(2) В случаите по ал. 1 актовете, свързани с управление на държавна собственост, се издават от областните управители.*

## Участници
**Преки,** тези, които заемат решаващо място или са пряко заинтересувани от изхода на производството. Освен решаващият орган и адресатите на акта, тук може да се причисли и прокурора, инициатор на производството.

**Косвени,** нямат правен интерес от изхода на това производство, те по-скоро имат подпомагащи функции.( вещи лица, свидетели)

**Страни**

Чл. 27. (1) АПК С подаването на искането за започване или за участие в производството или с получаване на уведомлението по чл. 26 **заявителят, привлечените и встъпилите заинтересовани граждани и организации** стават страни в производството по издаване на индивидуалния административен акт.

Страните са тези участници в процеса, чиито права, свободи и законни интереси са засегнати от акта. Страните могат да участват лично или чрез своите законни представители. Необходимо е обаче да се уточни, че под „страна” не може да се разбира всеки правен субект, чиито права и интереси са обект на разрешаване в разглежданото производство, т.е не всеки заинтересован гражданин автоматично придобива качеството страна. Те трябва да бъдат „известни”. Т.е качеството страни придобиват тези лица, които са заявили искането си за започване или за участие в производството или са получили уведомление за започването му. Това са лица, относими към категорията „известни” заинтересувани граждани и организации.- Чл. 26. (1) За започване на производството се уведомяват известните заинтересовани граждани и организации освен заявителя

**Начини на издаване на ИАА. Инициатива и момент на започване.**

Има 3 вида АПН – задължаващи, забраняващи и оправомощаващи. Видовете АПН определят 2-та начина за издаване на ИАА:

**Служебно** – по инициатива на компетентния административен орган (ex officio), когато е налице задължаваща ПН, както и по инициатива на по-горестоящия административен орган. Законът не прецизира термина „инициатива” на по-горестоящ орган- тоест може да става дума за указание, нареждане, предложение. Но когато инициатор е по-горестоящ орган, той има право само на искане. Няма право да определя съдържанието на искания акт. Инициативата може да идва от по-горестоящия държавен орган само в изрично предвидените в закона случаи.

**Неслужебно –** по инициатива на гражданин или организация, както и по инициатива на прокурора, омбудсмана или друг държавен орган. Те могат да искат започване само в предвидени от закона случаи. Винаги административният орган трябва да провери дали специален закон им дава право за това.

*чл. 24 (2) Производството по издаване на индивидуален административен акт започва по искане на държавен орган, когато той е сезиран с друго искане за издаване на административен акт, но този административен акт не може да бъде издаден, без да се издаде поисканият от страна на органа административен акт.*

**Дата на започване (чл. 25 АПК)**

Датата на започване на производството се определя от датата на постъпване на искането в компетентен държавен орган, а ако АА е служебно издаден – от датата на възникване на задължението да издаде акта.  Извън тези случаи датата на започване на производството е датата на извършване на първото процесуално действие.

**Допустимост на искане и страни в производството (чл. 27 АПК)**

Този член е съвършено ново разрешение в административния процес и позволява органът, който сме сезирали, да откаже да започне производството по издаване на ИАА (което е различно от отказ да издаде). Отказът подлежи на обжалване пред съд. Получилият искане за издаване на ИАА АО следва да провери налице ли са предпоставките за издаване (чл. 27 ал. 2)

*(2) Административният орган проверява предпоставките за допустимостта на искането и за участието на заинтересованите граждани или организации в производството по издаването на индивидуалния административен акт:*

1. липса на влязъл в сила административен акт със същия предмет и страни;

2. липса на висящо административно производство със същия предмет, пред същия орган и с участието на същата страна, независимо дали е във фазата на издаване или оспорване;
3. наличие на въпрос от компетентност на друг орган, когато актът не може да бъде издаден без предварителното решаване на този въпрос;
4. дееспособност на гражданите и процесуална правоспособност на организациите;
5. наличие на правен интерес на заявителя, привлечените и встъпилите граждани и организации;
6. наличие на други специални изисквания, установени със закон.

Ако са налице предпоставките, следва АО да се провери има ли заинтересувани лица. След тази преценка органът трябва да състави списък на заинтересованите лица – той не е окончателен, обвързващ. Има и задължение за уведомяване на известните заинтересовани граждани и организации (чл. 26 АПК). *Чл. 26. (1) За започване на производството се уведомяват известните заинтересовани граждани и организации освен заявителя. Ако срокът за приключване на производството е по-дълъг от 7 дни, в уведомлението се включва и информация за датата, до която трябва да бъде издаден актът.*

*(2) Ако адресът или другите възможни начини за уведомяване (телефон, факс, електронна поща) на заинтересованите граждани и организации са неизвестни, съобщаването се извършва по реда на [*чл. 61, ал. 3](javascript:;).( уведомлението се поставя на таблото за обявления, в интернет страницата на съответния орган или се оповестява по друг обичаен начин)*

Ако актът се издава служебно, пак важат същите изисквания за уведомяване.

**Форма на искането за откриване на производство (чл. 29 АПК)**

Искането може да се направи устно или писмено. 

**Писмено** – съдържа пълното име и адреса на гражданина или организацията, от които изхожда, естеството на искането, дата и подпис. Заявителят е длъжен да предостави телефон, факс или адрес за електронна поща, ако разполага с такива. Искането съдържа и други задължителни елементи, ако такива са предвидени в специален закон.

**Устно** – когато е устно, длъжностното лице съставя протокол. Протоколът се подписва от лицето, което го е съставило, и от заявителя.

Административният орган приема устни искания в рамките на времето за работа с посетители, а писмени искания - в рамките на работното си време. Исканията, подадени по пощата, по електронна поща, факс или по друг технически възможен начин преди изтичане на даден срок, макар и извън работното време на органа, се смятат подадени в срок. В последния случай сроковете за вземане на решение от административния орган започват да се броят от следващия работен ден.*

Когато искането съдържа определени недостатъци ( когато не е подписано и при съмнение дали то изхожда от посочения гражданин/организация),  но те подлежат на поправяне, т.е липсват реквизита на искането, посочени в чл. 29 АПК,  на заявителя се дава 3-дневен срок да отстрани недостатъците – в противен случай производството се прекратява ( чл. 30 АПК)-  трябва да потвърди със собственоръчен или електронен подпис.

Друго облекчение е предвидено в чл. 31 АПК- така ако искането е адресирано до некомпетентен орган няма отрицателни последици за образувалия производството и за привлечените граждани/организации. Получилият искането АА изпраща незабавно преписката на съответния компетентен орган, като уведомява за това лицата. Ако  искането за издаване на АА е обвързано с някакъв срок, то ал. 3 на чл. 31 АПК предвижда, че искане за издаване на ИАА, внесено в срок пред некомпетентен орган, се смята за внесено в срока, т.е налице е своеобразна защита.

Също така в чл.  28 е предвидено, че административният орган следва да указва съдействие и информация. За неизпълнение на тези задължения те носят административнонакзателна отговорност.

**Принципи**

**Принцип за безпристрастност, обективност, незаинтересованост**- възможността да се прави отвод (чл. 33 АПК); възможност за служебен отвод или по искане на участник в производството;

**Принцип за участието на страните в производството** – чл. 34 АПК – всички страни на производството по издаване на акта имат достъпност- могат да преглеждат документите по преписката, да си правят бележки и извадки, копия, могат да изявяват становище по събраните д-ва( в 7-дневен срок)

**Израз на служебното начало** – отразено в чл. 9, ал. 1 АПК (чл. 36- 41 АПК) – доказателствата се събират служебно от административния орган.
## Доказателства и доказателствени средства в производството по издаване на ИАА
Ходът на производството по издаването на ИАА е свързан главно с изясняването на фактическите и правните обстоятелства имащи значение за издаването на акта. Тежестта за изясняването на фактите е прехвърлена изцяло на администрацията. Стремежът е да бъде изключен субективизмът от производството по издаване на управленски решения.

В основата на проблема стои въпросът за доказателствата и доказателствените средства – вж. **чл. 37 АПК**. Законът допуска както писмени (декларации, сведения), така и устни (обяснение) или веществени доказателствени средства, както и всички други, които не противоречат на закона.

По принцип доказателствата се събират служебно от административния орган, като във връзка с това е закрепено задължение за организациите и гражданите да съдействат на органите в това отношение. Тези задължения обаче не следва да се абсолютизират, защото съществува възможност да е окажат в противоречие с правата и законните интереси на граждани и другите субекти в конкретното производство. В тези случаи влиза в сила правото **на отказ за даване на сведения, обяснения и пояснения (чл. 48 АПК ).** Друга особеност е правото на страните да **не разпространяват тайните си.**

**Писмени декларации** – чл. 43 АПК – дава се възможност на страните в производството вместо да предоставят писмени доказателства да подпишат една декларация, че тези доказателства съществуват. Административният орган не може да откаже приемането на такава декларация.

Чл. 43. Административният орган не може да откаже приемане на писмена декларация, с която се установяват факти и обстоятелства, за които специален закон не предвижда доказване по определен начин или с определени средства. Той може да приеме и писмена декларация, с която се установяват факти и обстоятелства, за които специален закон предвижда доказване с официален документ, когато такъв не е издаден на страната в определения за това срок, освен ако нормативен акт предвижда друго за определени видове документи.

**Пояснения от страна –** чл. 45 АПК – нова разпоредба, която малко забавя производството. По силата на нея административният орган може да изслуша страна в производството, за да  даде пояснения, ако това е необходимо за изясняване на случая. Насрочва се заседание за изслушването на тази страна.

Чл. 45. (1) Административният орган може да призове страна в производството да даде пояснения, ако това е необходимо за изясняване на случая или за изпълнение на предприетите действия, както и когато специален закон предвижда това.

(2) В случаите по ал. 1 се насрочва заседание за изслушване, на което се поканват да присъстват всички страни в производството. Страните в производството могат да задават въпроси на даващия пояснения чрез органа, водещ производството

**Особен ред за извършване на някои процесуални действия –** не е точно озаглавен – чл. 46 АПК. Става въпрос за **делегация** – в наказателния и в гражданския процес, когато един свидетел се намира във Варна, а делото се гледа в София по делегация един съдия във Варна може да го разпита там и да изпрати протокола в София, не е нужно лицата да идват в София. Разпит по делегация е често използван между органи от администрацията.

Чл. 46. (1) Административният орган може да поиска от съответния териториален административен орган да призове лице, което има адрес, съответно седалище или адрес на управление в друга община, да даде сведения, обяснения, пояснения или да извърши други действия, свързани с текущото производство. Органът, пред който се развива производството, определя обстоятелствата, които са предмет на сведенията, обясненията, поясненията или действията, които трябва да бъдат извършени. В случай че в съответната община няма териториален административен орган със същата компетентност, административният орган може да се обърне към съответната община или кметство.

(2) При устното изслушване по ал. 1 се съставя протокол, който съдържа името на лицето, дало сведения, обяснения или пояснения, съществената за случая информация, подпис, име и длъжност на съставилото го длъжностно лице и дата на съставяне.

(3) Административният орган може да получи сведения, обяснения или пояснения и по телефона, ако няма основания да се съмнява в самоличността на лицето, което ги дава.

**Назначаване на експертиза –** чл. 49 АПК – нова разпоредба. Когато прецени, че няма необходимите специализирани познания, може да назначи експертиза, тя не е задължителна за административния орган, който я е възложил. Чл. 51, ал. 6 АПК- Когато не приема заключението на вещото лице, органът трябва да се мотивира.

Чл. 49. (1) Експертиза се възлага, когато за изясняване на някои възникнали въпроси са необходими специални знания в областта на науката, изкуството, занаятите и други, каквито органът няма.

(2) При сложност или комплексност на предмета на изследването органът може да назначи и повече от едно вещо лице.

(3) Административният орган, възложил експертизата, проверява самоличността на вещото лице, отношенията му със страните, както и наличието на основание за отвод. Основанията за отвод на вещото лице са същите като при отвод на административен орган.

(4) Всички органи, граждани или организации, у които се намират материали, необходими за експертизата, осигуряват достъп на вещото лице до тях съобразно нивото на достъп до класифицирана информация, което то притежава.

(5) Вещото лице се легитимира с удостоверение, издадено от органа, възложил експертизата

**Съгласие или мнение да друг орган** *(не мисля, че трябва да се причисляват към този въпрос)* – става въпрос за случаите, когато специален закон изисква предварително съгласие или мнение от някакъв друг административен орган.

**а) мнение** – Дали това мнение, ако е дадено, обвърза? Ако не е дадено мнение, има ли някакви правни последици? *Мнението по принцип не е обвързва*, то е нещо като консултация, така че органът не е длъжен да се съобрази с него. Ако е издал акта, без да се съобрази с даденото мнение, не е налице никакъв порок. 

**б) съгласие** – Когато обаче се иска съгласие на друг държавен орган, тогава имаме *съавторство* на два органа при издаването на акта. Ако актът е издаден без съгласието на друг орган, липсва компетентност и издаденият без съгласие АА е нищожен, защото липсва компетентност. Мълчанието се приема за съгласие (хипотеза – трябва да се вземе съгласие от друг държавен орган, поискано е съгласие, но ако друг орган не се произнесе в срок това се приема като съгласие от негова страна). Това е изключение от принципа, че не произнасянето в срок винаги има отрицателен заряд. (тази т. 5 може да се включи и към хода на производството)

## Ход, движение и приключване на производството по издаване на ИАА
**Ход на производството –** след поставяне на началото му е свързан главно с изясняването на фактическите и правните обстоятелства, имащи значение за издаването на съответния АА. Тежестта за изясняването на фактите е прехвърлена изцяло на администрацията (чл.35 АПК), като за гражданите и организациите съществува задължение за оказване на съдействие, което не трябва да се абсолютизира ( чл. 48 )

**Движение на производството –** Важни моменти, свързани с проблема за движението на производството са въпросите за неговото спиране и прекратяване:

**Спиране на производството** (чл. 54 АПК) **–** Спирането има временен характер. За да не се засегнат необосновано правата и интересите на страните, законодателят е очертал изчерпателно хипотезите, при които това може да стане. 

*Чл. 54. (1) Административният орган спира производството:*

*1. в случай на **смърт** на заинтересован гражданин - страна в производството;*

*2. когато е **нужно да се учреди настойничество или попечителство** на заинтересован гражданин - страна в производството;*

*3. когато в хода на производството се разкрият **престъпни обстоятелства**, чието установяване е от значение за издаването на акта;*

*4. когато Конституционният съд е допуснал разглеждането по същество на искане, с което се **оспорва конституционосъобразността на приложим закон**;*

*5. при **наличието на образувано друго административно или съдебно производство**, **когато издаването на акта не може да стане преди неговото приключване**; в тези случаи спирането се постановява след представяне на удостоверение за наличие на образувано производство, издадено от органа, пред който то е образувано;*

*6. когато страните внесат **заявление за сключване на споразумение**.*

*(2) Административният орган **не спира** производството в случаите по ал. 1, т. 1, 2 и 4, **ако спирането може да създаде опасност за живота или здравето на гражданите или да застраши важни държавни или обществени интереси**.*

*(3) При спиране на производството сроковете, предвидени за издаване на акта, спират да текат.*

*(4) За спирането на производството административният орган **съобщава на страните** в производството по реда за съобщаване на акта.*

*(5) Актът за спиране на производството може да се обжалва по реда на глава десета, раздел IV.*

Тук АО е поставен в положение на „обвързана компетентност” – при наличието на тези обстоятелства той е длъжен да спре производството. Изключение има само когато спирането „може да създаде опасност за живота и здравето на гражданите или да застраши важни държавни или обществени интереси”. АО е длъжен да съобщи на страните за спирането и те могат да го обжалват по указания ред – чл.54, ал.4 и 5. При отпадане на основанията за спиране производството се възобновява.

**Възобновяване**

*Чл. 55. (1) Производството се възобновява служебно или по искане на една от страните, след като отпаднат основанията за спирането му.*

*(2) При възобновяването производството започва от онова действие, при което е било спряно.*

**Прекратяване на производството** (чл. 56 АПК) – то има траен характер.     

Свързано е със случаите, когато то е започнало по инициатива на страна. По нейно искане АО прекратява производството, като и тук той е поставен в положение на „обвързана компетентност”. Това е основната хипотеза.

Друга хипотеза – когато страната е допуснала съществени нередовности в искането си за издаване на ИАА и те не са били отстранени в указания срок.                                   

Прекратяването трябва да се съобщи на страните по реда за съобщаване на акта и може да се обжалва ( по реда на глава 10, раздел 4)

**Срокове за издаване на ИАА (чл. 57 АПК)** – различни. Всяка алинея предвижда различна хипотеза.   

Основни срокове: най-често срещан срок – 14-дневен- АА се издава до 14 дни от датата на започване на производството ( за конститутивните актове)

- ако органът е колективен срокът е 1-месечен.
- ал. 2 и 3 – удостоверителни или декларативни АА. Декларативният АА не поражда права или задължения, той само ги декларира и затова тези два вида актове се издава до 7 дни от датата на започване на производството; когато обаче е необходима и експертиза, актът се издава за 14 дни. 
- ал. 4- незабавно, но най-много до 7 дни трябва да се издаде акт, който се издава само на база на предоставените доказателства или на основата на общоизвестни факти, служебно известни факти или законови презумпции.
- Когато трябва да се поиска съгласието или мнението на друг орган, срокът за издаването на акта се смята съответно продължен , но с не повече от 14 дни.
- ал. 9 – Административните органи осъществяват комплексно административно обслужване в тридневен срок от получаване на достъп до данните на административните органи - първични администратори на данни

**Приключване на производството с  непроизнасяне – мълчалив отказ ( чл. 58 АПК)**

С чл. 58, ал. 1 е препотвърден един отдавна въведен институт, че непроизнасянето в срок се смята за отказ да се издаде АА. Винаги, когато подаваме едно заявление, трябва да се знае какъв е срокът за издаване, за да знаем, че ако не се произнесе в срока, после имаме 14-дневен срок за обжалване на мълчаливия отказ.  С чл. 58 АПК се допусна специален закон да предвижда, че непроизнасянето в срок се смята за мълчаливо съгласие. Напр. в Закона за ограничаване на административния контрол при осъществяването на някои стопански дейности е предвидена подобна хипотеза.

*(2) Когато производството е образувано в един орган и той следва да направи предложение до друг орган за издаването на акта, мълчалив отказ възниква независимо дали издаващият акта орган е бил сезиран с предложение.*

*(3) Когато по административен или по съдебен ред бъде отменен мълчалив отказ, смята се за отменен и изричният отказ, който е последвал преди решението за* отмяна

**Приключване на производството с произнасяне - 5 възможни хипотези**

Приключване с произнасяне

**Първи вариант:** административният орган издава акта ( чл. 59, ал. 1 АПК). Когато ИАА се издава служебно, винаги така приключва производството.

**Втори вариант:**  административният орган отказва издаването на акта (чл. 59, ал. 1 АПК).

С мотивирано решение и в двата случая, тоест чл. 59. ал. 1 АПК има предвид писмен отказ или писмен АА. И понеже се имат предвид писмени актове веднага в ал. 2 се определят и реквизитите на АА, когато е издаден в писмена форма, без значение дали издава или отказва искането. И в двата случая тези реквизити са задължителни. Мотивите са един от основните реквизити на писмения отказ или на издадения АА.

**Форма, в която трябва да се издаде административния акт:**

\* писмена

\* да съдържа изброени реквизити ( чл. 59, ал.2 АПК). 

*1. наименование на органа, който го издава;*

*2. наименование на акта;*

*3. адресат на акта;*

*4. фактически и правни основания за издаване на акта;*

*5. разпоредителна част, с която се определят правата или задълженията, начинът и срокът за изпълнението;*

*6. разпореждане относно разноските;*

*7. **пред кой орган и в какъв срок актът може да се обжалва;*** 

*8. дата на издаване и подпис на лицето, издало акта, с означаване на длъжността му; когато органът е колективен, актът се подписва от председателя или от негов заместник.*

Самият орган, който ще издаде акта, трябва да посочи, за да няма съмнения  може ли да се обжалва, пред кой орган, в какъв срок. Адресатът на акта, още когато го получи, е наясно. Текстовете на АПК предвиждат една своеобразна санкция, ако не е спазен този реквизит- удължаване на срока за обжалване.

Какво става, ако някои от реквизитите на формата отсъства? Издаденият АА ще бъде нищожен поради дефекти във формата в три случая:

- когато не е спазена т. 1, тоест нямаме посочване на органа, който го издава.
- когато липсва т. 5 – разпоредителна част, с която се определят правата и задълженията, начинът и срокът за изпълнението.
- когато не е посочен адресатът на акта.

В останалите случаи, ако липсват реквизити, ще е налице унищожаемост.

**Трети вариант:** чл. 59, ал. 3 – случаите, когато по специален закон поради форсмажорни обстоятелства даден акт се издава като устен. Устни административни актове, както и административни актове, изразени чрез действия или бездействия, се издават само когато това е предвидено в закон.

**Възможно е в ИАА да се включи разпореждане за предварително изпълнение** – така се преодолява забраната, посочена в АПК да се изпълнява АА преди да е изтекъл срокът за неговото обжалване. Подаването на жалбата или протестът има суспензивен ефект. В срока за обжалване актът не може да се изпълнява. Член 60 АПК иска да преодолее тази забрана, като въвежда т.нар. *предварително изпълнение*. Има тълкувателно решение по въпроса. В чл. 60, ал.1 АПК са изброени хипотезите, при които АО има право да включи в акта разпореждане за предварително изпълнение и тогава актът може да се изпълнява даже преди да е връчен, съобщен на неговите адресати. Това е сериозна привилегия в полза на администрацията, понеже в ал. 1 са посочени хипотезите, когато се допуска предварително изпълнение.

Органът, автор на акта, трябва да посочи коя от хипотезите е налице. Във всички тези случаи издаденият АА има *два вида мотиви. Мотивите по чл. 59, ал. 1 АПК за издаването на самия акт и мотиви за допускане на предварително изпълнение. Допуснатото предварително изпълнение съгласно чл. 60, ал. 4 АПК може да бъде самостоятелно обжалвано (по ал. 4 не се обжалва АА, обжалва се единствено разпореждането по предварителното изпълнение – чрез АО пред съда в 3-дневен срок, независимо дали АА е бил оспорен). Обжалването на допуснатото разпореждане  за предварително изпълнение не е пречка след това при обжалване на акта отново да се поиска отмяна на разпореждането за предварително изпълнение, тоест можем да искаме спиране на допуснато предварително изпълнение **два пъти**- веднъж като обжалваме в 3-дневния срок само разпореждането и в последствие в срока за обжалването на АА, в жалбата срещу акта да поискаме спиране на допуснатото предварително изпълнение

**Четвърти вариант:** Производството по издаване на АА може да приключи, ако е започнало по инициатива на гражданин или организация и в течение на производство, ако преди актът да е издаден, те **си оттеглят молбата** – чл. 56, ал.1  АПК. Това невинаги е възможно. Производството е започнало по искане на страна  (гражданин/организация), но АО трябва да направи списък на заинтересуваните лица и понякога от издаването на акта вече имат интерес  много повече заинтересувани страни, а не само този, който е поискал издаването и затова не се допуска във всички случаи заявителят да оттегли искането си. Останалите страни могат да възразят и да кажат, че искат издаването на акта. Това е възможност, не обвързваща АО. Т.е въпреки отправянето на подобно искане от страната, инициирала производството, органът  може да продължи производството.

**Пети вариант:** **сключването на споразумение**. То е за пръв път въведено с АПК. АПК се опита да възпроизведе в българското законодателство едно отдавна известно разрешение в други страни, което се нарича административен договор.  Принципът е известен – напр. от немското законодателство – всеки въпрос, който може да се реши чрез издаването на ИАА, може да се реши и чрез издаването на административен договор, сключен между орган на администрацията и адресата на акта. В българското законодателство се говори за договори на администрацията, които нямат нищо общо с административния д-р. Все още у нас разбирането за понятието д-р  на администрацията е, че това са т.нар. хоризонтални административни  ПО, при които два органа на администрацията издават съвместно АА, общ помежду им (напр. - Правилник за приемане на курсанти в Националния военен университет във Велико Търново, който всяка година се подновява и се издава от Министерството на образованието и Министерството на отбраната; напр. Закон за водите- ако един водоизточник минава през няколко общини кметовете на тези общини задължително подписват споразумение как ще се ползва общият водоизточник.)

**Споразумение** – чл. 20 АПК – непознат институт. Осем алинеи, но има неясноти; 

**Първи вариант на споразумението:** споразумение съгласно чл. 20 може да се сключи между административен орган и страни в производството (това е истинският административен договор между органа на администрацията и бъдещите адресати на АА, пример за това има в ЗУТ - например не може да се строи на 3 метра от оградата на съседа; 3 метра не може да се застрояват, но ако се споразумеят с органа от строителната администрацията и той  позволи, може (къщи близнаци)). Така постигнатото споразумение замества АА, има силата и представлява ИАА. 

Реквизити:  ал. 5 на чл. 20 *(5) Споразумението се сключва **в писмена форма** и съдържа: **обозначаване на органа**, пред който е сключено, **дата** на сключване, **страни**, **предмет** и **съдържание** на споразумението, бележка за изчитането и приемането му и подписи на страните, както и **име и подпис на длъжностното лице**.*

**Втори вариант на споразумението –** неясен – споразумение между страните в производството. Ако в първия случай имаме класическите правоотношения –властнически орган и подчинена страна, то при втория вариант имаме три страни, които помежду си  се договорят да сключат споразумение и то да замести ИАА.  Необясним е този вид споразумение, защото ИАА е едностранно държавно властническо волеизявление, а когато страните помежду си сключат споразумение, не би било налице подобно властническо волеизявление, тъй като те не са държавни органи, нямат властнически правомощия. Досега няма подобен случай, когато споразумение е сключено между страните в производството. Досега има около 10 споразумения от първия вид. 

„*Споразумението може да бъде сключено до влизането в сила или до оспорването на административния акт пред съд”-* ал. 3, чл. 20 АПК е безсмислена и невярна разпоредба.* В действителност по-логично би било да може и още преди да се издаде акта  да се отиде пред органа с искане за споразумение. Много по-логично е с възможността за сключване на споразумение да се започне, още когато сме поискали издаването на даден АА. Няма смисъл първо да се издава актът и тогава евентуално да влизаме в преговори за сключване на АА. Не е вярна по отношение на това, че споразумението може да бъде сключено до оспорване на АА пред съд, защото споразумение може да се сключи до произнасяне на последната съдебна инстанция и тогава споразумението заменя съдебното решение и има силата на съдебно решение ( вж. чл. 178 )

**Съобщаване на акта** – чл. 61, ал. 1 АПК – АА, съответно отказът да се издаде АА, трябва да се съобщи в *3-дневен срок* на всички заинтересувани лица, включително на тези, които не са участвали в производството. Задължението на органа, когато започне производството по издаването, е да направи списък на заинтересуваните лица и да ги покани. Те не са длъжни да участват, има случаи когато от 10 заинтересовани лица са участвали само 5, но въпреки това, когато органът издаде актът, е длъжен да го съобщи на всички заинтересувани лица, които макар да са били поканени, не са участвали. Връчването на акта на всички заинтересувани лица означава, че започва да тече срок за обжалването му. 

*(2) Съобщаването може да се извърши чрез **устно уведомяване** за съдържанието на акта, което се удостоверява с подпис на извършилото го длъжностно лице, или чрез **отправяне на писмено съобщение**, включително чрез електронна поща или факс, ако страната е посочила такива.*

*(3) Когато адресът на някое от заинтересованите лица не е известен или то не е намерено на посочения от него адрес, съобщението се поставя на таблото за обявления, в Интернет страницата на съответния орган или се оповестява по друг обичаен начин.*

**Други процесуални действия** **след издаването на акта представляват** допусканите поправки на очевидни фактически грешки, отстраняването на непълноти

*Чл. 62. (1) **Преди изтичане на срока за обжалване** административният орган може да отстрани **допуснати непълноти** в акта. **За нанесените промени се съобщава на заинтересованите лица**. Решението за допълване подлежи на обжалване по предвидения в този кодекс ред.*

*(2) **Очевидни фактически грешки**, допуснати в административния акт, **се поправят от органа, който го е издал, и след изтичане на срока за обжалване.** За поправката на очевидни фактически грешки се **съобщава на заинтересованите лица**. Решението за поправянето подлежи на обжалване по предвидения в този кодекс ред.*

*(3) Органът, издал решението, **по искане на страните изяснява писмено действителното му съдържание**. Тълкуване не може да се иска, след като актът е изпълнен. Актът за тълкуване подлежи на обжалване по предвидения в този кодекс ред.*

**Необжалваемост** – чл. 64 АПК, който е свързан с чл. 21, ал. 5 – не могат да се обжалват отделните процесуални действия, обжалва се крайният резултат!

## Производство по издаване на общи административни актове
Според дефиницията, дадена в чл. 65 АПК, „общи са административните актове с еднократно  правно действия, с които се създават права или задължения или непосредствено се засягат права, свободи или законни интереси на неопределен  брой лица, както и отказите да се издадат такива актове”.

Следователно ОАА се характеризират с тяхното:

- Еднократно правно действие ( което ги доближава до ИАА )
- Неопределения брой адресати, до които са отправени ( прилика с НАА )

(Пример:  Заповед на областен управител за обявяване на бедствено положение; Решение на общинския съвет, с което се забранява движение на тежкотоварни автомобили по определен път )

Тъй като чл. 74 АПК посочва, че за неуредените въпроси в производството по издаване на ОАА се прилагат разпоредбите на раздел I, т.е. производството по издаване на ИАА, можем да заключим, че начало на това производство могат да поставят всички субекти, които имат това право и в производството по издаването на ИАА (вж. чл. 24).  Инициативата за това могат да проявят и организации на заинтересуваните лица.

Специфичното за производството по издаване на ОАА е, че началото или откриването му става публично, чрез средствата за масово осведомяване., а когато засяга организации на заинтересуваните лица – проектът на акта задължително им се изпраща. Следователно налице е задължително уведомяване, което следва да включва освен мотиви за издаването на акта и посочване на някоя/няколко от формите за участие на заинтересуваните лица в производството ( чл. 66, ал. 2 ), а именно:

1. Писмени предложения и възражения
2. Участие в консултативни органи, подпомагащи органа, издаващ акта
3. Участие в заседания на органа, издаващ акта ( ако е колективен)
4. Обществено обсъждане

Компетентният орган е длъжен да осигури реализирането на някоя от формите за участие в разумен срок, който не може да бъде по-кратък от един месец от деня на уведомяването (чл. 69, ал. 2) От тук се черпи аргументът, че и ОАА не може да бъде издаден по-рано от един месец от откриване на производството по издаването му.

В хода на производството заинтересуваните лица имат право на достъп до цялата информация, свързана с издаването на акта, включително и ако това са лица от съседни държави ( когато има вероятност актът да ги засегне**.**  АА, който ще породи действие на чужда територия не може да има, те действат на територията само на българската държава. Но тук става дума за такива актове, които могат да засегнат. Напр. ако община Лом издаде един АА, че ще пръска срещу комари, трябва да предупреди съседните градове от съседната държава, за да не увреди пчелите им)

Изключения от горните принципи – вж. чл. 73 АПК

Отговорността по цялостното изясняване на случая преди издаването на акта тежи върху административния орган, автор на акта. Едва след това той може да пристъпи към неговото издаване, което следва да стане в писмена форма, а съобщаването- по общ (по реда на уведомяването за неговото издаване) или специален начин( чрез изпращане на отделно съобщение до участвалите в производството заинтересувани лица )

За всички неуредени изрично въпроси ( инициатива, форма на искане и допустимост, препращане на компетентен орган, събиране на доказателства, спиране/ прекратяване на производството и пр. ) се прилагат субсидиарно и правилата за издаването на ИАА

## Производство по издаване на Нормативни административни актове
Според дефиницията на чл. 75, ал. 1 АПК „ НАА са подзаконови АА, които съдържат административно правни норми, отнасят се за неопределен и неограничен  брой адресати и имат многократно правно действие”

Предназначението на тези актове е да доразвият правилата на закона или на подзаконовия нормативен акт от по-висока степен

Изисквания: 

- Писмена форма
- Наименование, в което да се посочват вида, автора и главния предмет на акта
- Номер на акта; Дата на издаването му
- Правното основание за издаването му

За издаването на тази категория актове е необходимо да изрично оправомощаване и то от Конституция или Закон => компетентността се определя на изключително високо равнище и делегирането на правомощия е забранено. По принцип оправомощени да издават НАА са централните органи на изпълнителната власт и, като изключение, общинските съвети като местни органи на самоуправление ( чл. 76, ал. 3)

Издаването на НАА задължително  се предхожда от обсъждане на неговия проект заедно със становищата, предложенията и възраженията, ако има направени такива.

Текстът и приемането на НАА се удостоверяват от:

- Министър-председателя (за Постановленията на МС)
- От издаващия ги орган (за другите НА)
- От председателят на издаващия орган (ако последният е колективен)
- Съобщаването  се извършва чрез:
- Обнародване в Държавен вестник (влизат в сила 3 дни след това)
- Публикуване в местния печат или друг подходящ начин ( за актовете на Общинските съвети )
