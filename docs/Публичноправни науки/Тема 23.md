---
title: Тема 23
---

# **Тема 23. Административно-териториално устройство на Република България. Териториални органи на изпълнителната власт**
## Административно териториално делене
Съгласно КРБ територията на Република България се дели на общини и области **(чл. 135).** Детайлната правна уредба е в ЗАТУРБ (Закон за административно-териториално устройство на Република България). Според него *административно-териториални единици* са **областите и общините**, а  съставни административно-териториални единици в общините са **кметствата и районите.** *Териториални единици* са **населените места** и **селищните образувания**.

Населено място е исторически и функционално обособена територия, определена с наличието на постоянно живеещо население, строителни граници или землищни и строителни граници и необходимата социална и инженерна инфраструктура. Населените места се делят на градове и села и подлежат на регистрация в Единния класификатор на административно-териториалните и териториални единици.

Селищните образувания са територии извън строителните граници на населените места, устроени за осъществяване на специфични функции, които са определени със строителни граници, но нямат постоянно живеещо население (курорти).

Областта се състои от една или повече съседни общини. Територия на областта е територията на включените в нея общини. Наименование на областта е наименованието на населеното място - нейни административен център. Територията на Република България се разделя на **28 области**. Границите и административните центрове на областите се утвърждават с указ на президента по предложение на Министерския съвет. София е със статут на област.

***Общината* – основна административно-териториална единица (чл. 136 КРБ)** Общината се състои от **едно или повече съседни населени места**. Територия на общината е територията на включените в нея населени места. Наименование на общината е наименованието на населеното място - неин административен център. Община се създава  при наличие на **над 6000 души** (редът за създаване на община – чл. 9 - участват: населените, общинския съвет, областния управител, Министерски Съвет, президентът).

***Район*** – В **столицата и в градовете с население над 300 000 души** се създават райони. Райони могат да се създават и в градовете с население над 100 000 души по решение на общинския съвет. Територията на района е **част от територията**, включена в строителните и *землищните граници на града*. Условие за създаване на райони в големите градове е наличие на население над 25 000 души в съответния район. Чл. 13 – Редът за създаване ( по предложение на кмета ОС изготвя проект и го приема с решение, областния управител се произнася за законосъобразността му, публикува се в ДВ). **Териториалното деление на столичната община и на градовете с население над 300 000 души се извършва със закон**.

***Землище** – (ДР т. 8)* е **съвкупността от поземлените имоти, принадлежащи към дадено    населено място.**

***Кметство*** – Кметство може да се създаде на територията на общината с решение на общинския съвет. Кметството се състои от **едно или повече съседни населени места**. Територия на кметството е територията на включените в него населени места (**над 350 души общо в населените места)**. Наименование на кметството е наименованието на населеното място - негов административен център.
## Териториални органи на изпълнителната власт: 
Когато говорим за териториални органи на изпълнителната власт, ще разбираме тези органи, които осъществяват своите **правомощия в съответствие със съществуващото** административно-териториално деление на страна.

**чл. 19, ал. 3 ЗА :Териториални органи на изпълнителната власт са:**

**1. областните управители;**

**2. кметовете на общини на райони и на кметства и кметските наместници**.

**Областният управител** (чл. 29 и следващите ЗА) е ***едноличен орган на изпълнителната власт в областта,*** който осъществява държавното управление по места и осигурява съответствие между националните и местните интереси при провеждане на регионалната политика. При осъществяване на своята дейност областният управител се подпомага от заместник областни управители и от областна администрация. **Областният** **управител се определя с решение на Министерския съвет.** **Заместник областните управители се назначават от министър-председателя.** Областният управител определя правомощията и ресора на заместник областните управители. В отсъствие на областния управител той се замества от определен от него с писмена заповед заместник областен управител.

Правомощия:

**Провежда държавната политика в областта**, координира работата на органите на изпълнителната власт и на техните администрации на територията на областта и взаимодействието им с местната власт. **Осигурява съответствие между националните и местните интереси**, организира разработването и изпълнението на областни стратегии и програми за регионално развитие, **осъществява взаимодействие с органите на местното самоуправление и местната администрация**. **Отговаря за опазването и защитата на държавната собственост на територията на областта**. Осигурява спазването на законността на територията на областта и **осъществява административен контрол по изпълнението на административните актове. Упражнява контрол по законосъобразността** **на актовете и действията на органите на местното самоуправление и местната администрация.**

Осъществява връзка с териториалните звена на централната администрация на изпълнителната власт на територията на областта и контролира изпълнението на актовете и действията на ръководителите им. Координира и контролира дейността на териториалните звена на министерствата и на другите административни структури, които осъществяват административно обслужване на територията на областта, независимо от тяхната йерархическа подчиненост. Координира и контролира изпълнението на актовете и действията на ръководителите на териториалните звена на централната администрация на изпълнителната власт на територията на областта. **Организира и ръководи дейностите по защитата на населението, културните и материалните ценности, околната среда при бедствия**. Председателства съвета по сигурност и осъществява международните контакти на областта на регионално ниво. 

Областният управител **издава заповеди** в границите на предоставените му правомощия Областният управител **може да оспорва незаконосъобразни актове на общинските съвети** по реда на Закона за местното самоуправление и местната администрация и еднолично да спира тяхното изпълнение. Той **може да отменя незаконосъобразни актове на кметовете на общини** в 14-дневен срок от получаването им или от сезирането му. Заповедите на областния управител по ал. 1 и 2 **могат да се обжалват пред съответния административен съд.**

**Кмет -** Чл. 33. (1) ЗА Кметът на общината е **орган на изпълнителната власт в общината**. Кметът на община се **избира от населението** на съответната община по ред, определен със закон, за **срок четири години**. В своята дейност кметът се **ръководи от закона, от актовете на общинския съвет и от решенията на населението.**

Правомощията на кмета се определят със закон (ЗМСМА).

Чл. 44. (1) Кметът на общината:

- ръководи цялата изпълнителна дейност на общината;
- насочва и координира дейността на специализираните изпълнителни органи;
- назначава и освобождава от длъжност заместник-кметовете на общината, кметските наместници, ръководителите на звената на издръжка от общинския бюджет, началниците и служителите в общинската администрация, с изключение на тези по чл. 46, ал. 1, т. 4, налага предвидените от закона дисциплинарни наказания;
- отговаря за опазването на обществения ред, като за осигуряването му издава писмени заповеди, задължителни за началниците на съответните полицейски служби;
- организира изпълнението на общинския бюджет;
- организира изпълнението на дългосрочните програми;
- организира изпълнението на актовете на общинския съвет и внася в общинския съвет отчет за изпълнението им два пъти годишно;
- организира изпълнението на задачите, които произтичат от законите, от актовете на президента на републиката и на Министерския съвет;
- възлага изпълнението на свои функции на кметовете на кметствата и районите, координира и осъществява контрол за целесъобразността и законосъобразността при тяхното изпълнение. Осъществява контрол по законосъобразността на актовете и действията на кметовете при изпълнение на техните правомощия и налага предвидените административни наказания
- председателства съвета по сигурност;
- изпълнява функциите на длъжностно лице по гражданско състояние. Той може да възлага тази функция с писмена заповед на кметовете на кметствата, в които се поддържат регистри за гражданското състояние, кметските наместници и на други длъжностни лица от общинската администрация;
- представлява общината пред физически и юридически лица и пред съда;
- осигурява организационно-техническото обслужване на общинския съвет и участва в заседанията му с право на съвещателен глас;

В изпълнение на своите правомощия кметът на общината **издава заповеди**.

**Кметът на район или кметство**:

- изпълнява бюджета на общината в частта му за района или кметството;
- организира провеждането на благоустройствени, комунални и други мероприятия;
- отговаря за стопанисването на определени от общинския съвет обекти на общинската собственост;
- назначава и освобождава служителите от общинската администрация в района или кметството, които подпомагат неговата дейност, в съответствие с утвърдената численост и структура;
- води регистрите на населението и за гражданското състояние и изпраща актуализационни съобщения до ЕСГРАОН;
- осигурява спазването на обществения ред; има правомощията по чл. 61, 63, 68, 69, 71, 72 и 74 от Закона за Министерството на вътрешните работи, на съответната територия до пристигане на полицейския орган;
- организира и ръководи защитата на населението при бедствия и аварии;
- представлява района или кметството пред населението, пред обществени и политически организации и пред други райони или кметства;
- организира изпълнението на актовете на общинския съвет и на кмета на общината, отнасящи се до територията и гражданите на района или кметството;
- изпълнява функции, възложени му от кмета на общината.

Правомощията на кмет на кметство в населеното място, което е административен център на общината, се изпълняват от кмета на общината. Кметът на район и кметът на кметство могат да участват в заседанията на общинския съвет с **право на съвещателен глас**. Те се изслушват задължително при обсъждане на въпроси, отнасящи се за кметството или за района.

