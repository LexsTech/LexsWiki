---
title: Тема 27
---

# **Тема 27. Изпълнение на административни задължения**
## Понятие
Изпълнението на административноправни задължения представлява реализацията на административни правоотношения, възникнали от определени юридически факти. Изпълнението е реализация и на самите правни норми, съдържащи се в законите и подзаконовите нормативни актове. 

**Изпълнението е** **реализацията на административните правоотношения чрез осъществяване на включените в тях адм. задължения** за извършване на определена престация – да се направи нещо, да не се направи, или да се даде нещо.

**Допуска се изпълнение само на съществуващи, валидни, административни задължения**. Тоест административен акт, които поражда административни задължения трябва да бъде редовен, валиден, да отговаря на всички условия предвидени в закона – да бъде издаден от компетентен орган, в предвидената форма и производство, да е съобразен с правната норма по същество и да е целенасочен.

**От** **изпълняемостта трябва да отграничим изпълнимост**, която се свързва с възможността на всеки субект да осъществи дължимата престация.

Осъществяването на адм. правоотношение и на съдържащите се в тях адм. задължения **– е двупосочно явление** – защото всяка една от страните по правоотношението участва в него чрез изпълнение на възложените й задължения

**Всички административноправни задължения подлежат на изпълнение щом като са установени по съответен ред.** Като когато се говори за изпълнение на административно правоотношение. задължения се има предвид реализация на конкретни правни последици, засягащи точно определени субекти.

## Източници
Задълженията, които подлежат на изпълнение, произтичат от административен акт или направо от закона.

Утежняващи административни актове – на изпълнение подлежат само утежняващите административни актове, защото само те създават административни задължения за адресата им, а не и административните актове изобщо. Когато административния акт възлага задължение, администрацията следи за изпълнението му и може да използва принуда. Изпълнението е реализация на административните правоотношения чрез осъществяване на включените в тях административни задължения за извършване на определена престация . С постигането на този резултат се погасява конкретното административно задължение

Нормативни административни актове – те се уреждат в Закона за нормативните актове. Могат да се издават от точно определени органи и в точно определена форма. Само министерския съвет, министрите и другите ръководители на ведомства и общинските съвети могат да издават актове от тази категория. Само редовно издадени нормативни административни актове притежават задължителност – обвързваща сила. Всички органи, организации и лица, до които се отнасят, са задължени да се съобразяват с тях и да ги изпълняват. За адресатите на акта обвързващата сила е различна. Тя може да се прояви от момента в който са били узнати, а това е свързано с обнародването им. Обнародването се извършва в деня посочен като ден на издаване на съответния брой на Държавен вестник. Поправките на нормативните административни актове поради допуснати грешки или несъответствия могат да се поправят до влизането в сила на акта. След влизане в сила на акта, поправките се извършват по реда на неговото обнародване. Могат и да бъдат тълкувани от органа, който ги е издал, като тълкуванията има обратна сила.

## Изпълнение на административните актове и съдебните решения от АПК
На изпълнение  подлежат изискуемите задължения, породени от изпълнителните основания, предвидени в АПК или в друг закон

**Изпълнителни основания по АПК са** **влезлите в сила или подлежащи на предварително изпълнение:** 

- индивидуални или общи административни актове; 
- решения, определения и разпореждания на административните съдилища; 
- споразумения пред административните органи или пред съда. 

По реда на **Гражданския процесуален кодекс** се изпълняват 

- публичните вземания, породени от изпълнителни основания по чл. 268, се изпълняват по реда на ДОПК
- Частните вземания на държавата и общините, вземанията за вреди от незаконосъобразните административни актове и от принудително изпълнение и другите частни парични вземания, породени или удостоверени от изпълнителни основания по чл. 268, както и вземанията за разноски, свързани с изпълнението, 

***Едновременно водене на изпълнителни производства - и***зпълнителните производства по АПК се водят независимо от висящите изпълнителни производства по ГПК или по ДОПК срещу същия длъжник. 

## Изискуемост на административно правни задължения.
Настъпване на изискуемостта – Изискуемостта на административноправните задължение настъпва от момента, в който адресатът на административния акт не разполага с повече възможности сам да избира момента, в който да извърши необходимата престация доброволно. Тази възможност се разкрива в два случая:
1) Когато правната норма или в изпълняемия административен акт е предвиден срок за доброволно изпълнение
1) Когато административния акт не е станал окончателен.

Срок за изпълнение – Сроковете за изпълнение са съобразени с естеството на изпълняваните задължения и се посочват или в специална правна норма или в самият акт. Когато административния акт не се предвиждат срокове, моментът за изпълнение на задължението настъпва веднага след узнаване за възникналото задължение. Страните могат да поискат и предварително изпълнение, когато всички заинтересова лица поискат това или когато е допуснато с разпореждане или закон. Оспорването спира изпълнението, като при предварително изпълнение може да се поиска от горестоящи орган или съда да спре предварителното изпълнение.

## Органи по изпълнението
За изпълнение срещу граждани и организации - **административният орган**, който е издал или е трябвало да издаде административния акт, освен ако в изпълнителното основание или в закона е посочен друг орган. За изпълнение срещу административен орган - **съдебният изпълнител**, в чийто съдебен район е местоизпълнение на задължението. 

Kогато естеството на задължението налага, административен орган може да иска съдействие от органите на полицията, други държавни органи и от общините. Всички държавни органи са длъжни при поискване да съдействат на органа по изпълнението и на упълномощените за изпълнението лица. Собствениците или обитателите на нежилищни недвижими имоти са длъжни да осигурят свободен достъп в тях на лицата, надлежно натоварени или упълномощени за изпълнението, когато то не може да бъде осъществено по друг начин и когато влизането в такива имоти не е ограничено със закон. При изпълнението тези трети лица не могат да бъдат задължавани за други действия или бездействия. **Органът по изпълнението се произнася с постановления.** 

**Органът по изпълнението е задължен да осъществи изпълнението по начина, посочен в изпълнителното основание.** Когато такъв начин не е посочен или посоченият начин е невъзможен, органът по изпълнението определя: 
1) начини и средства за изпълнение, които с оглед особеностите на конкретния случай ще осигурят най-ефективно изпълнението на задължението; 
1) начините и средствата, които са най-благоприятни за гражданите или организациите, спрямо които или в полза на които се осъществява изпълнението, когато е възможно то да се извърши по няколко еднакво ефективни начина. 

Влизане или оставане в жилище без съгласието на неговия обитател се допуска само с разрешение на съдия от административния съд, издадено по мотивирано искане на изпълнителния орган, въз основа на изпълнителното основание, ако изпълнението не може да бъде осъществено по друг начин. Разрешението или отказът подлежат на обжалване от страните по изпълнението с частна жалба, която спира изпълнението. Разрешение не се изисква за изпълнението на разпореждане за предаване на жилище, издадено или потвърдено от съд. 

***Отговорност на органа по изпълнението* - о**рганът по изпълнението е длъжен да осъществи изпълнението **в срока**, посочен в изпълнителното основание. При неизпълнение на това задължение на виновните длъжностни лица се налага глоба.

## Страни в изпълнителното производството
**Взискател** може да бъде административният орган, който е издал или е трябвало да издаде административния акт, и всеки гражданин, организация или орган, посочени в изпълнителното основание, или техните правоприемници. 

**Длъжници** по изпълнението могат да бъдат гражданите и организациите, както и органите, посочени в изпълнителното основание, или техните правоприемници. 

**Страни** в производството са и прокурорът, омбудсманът или друг оправомощен в специален закон орган в случаите, когато изпълнителното производство е започнало по тяхна инициатива. 

Изпълнението се извършва срещу задължените с изпълнителното основание органи, граждани и организации. 

При смърт на задължен гражданин изпълнението се извършва срещу неговите наследници, ако изпълнителното действие не е от личен характер. Издаденото изпълнително основание срещу наследодателя може да бъде изпълнявано и върху имуществото на неговите наследници, освен ако те установят, че са се отказали от наследството или че са го приели по опис. Когато наследникът не е приел наследството, органът по изпълнението определя срока по **чл. 51 от** ЗН, като съобщава изявлението на наследника на съответния районен съдия, за да бъде надлежно вписано. 

Наследниците и частните правоприемници на взискателя могат да искат изпълнение въз основа на издаденото в полза на праводателя им изпълнително основание. Приемството се установява с писмени доказателства. 

Изпълнение срещу граждани и организации

Изпълнение на заместими задължения (заменоизпълнение) – Когато длъжникът трябва да изпълни едно действие, което може да бъде извършено от друго лице, действието се изпълнява за негова сметка от органа по изпълнението. По искане на взискателя органът по изпълнението може да го упълномощи да извърши изпълнението, като направените за това разноски се заплащат от органа за сметка на длъжника. 

Изпълнение на незаместими задължения – Когато действието не може да се извърши от друго лице, а зависи изключително от волята на длъжника, органът по изпълнението налага при виновно неизпълнение глоба на задължения гражданин от 50 до 1000 лв. седмично, а на задължената организация - имуществена санкция от 500 до 10 000 лв. Глобите и имуществените санкции се налагат до изпълнение на задължението за определено действие.  Глобите или имуществените санкции по ал. 1 се налагат при всяко неизпълнение на задължението за въздържане от действие.  

Изпълнение на задължение за предаване на вещ се изпълнява от съответния орган по изпълнението по реда на ГПК. Равностойността на дължимата движима вещ, която не е намерена у длъжника или е развалена, се определя от административния орган по изпълнението.  Недвижим имот се предава и ако бъде намерен у трето лице, придобило фактическата власт след издаване на изпълнителното основание. Ако третото лице заяви права, които са съществували при издаването на изпълнителното основание и се засягат от него, органът по изпълнението отлага изпълнението и определя на лицето 7-дневен срок да оспори основанието. Оспорването спира изпълнението до разрешаването му. 

Изпълнение срещу административния орган

***Изпълнение на заместими задължения*** Заместими задължения на административни органи се изпълняват за тяхна сметка от взискателя въз основа на постановление на съдебния изпълнител. 

*Изпълнение на незаместими задължения.* При виновно неизпълнение органът по изпълнението налага на длъжностните лица, изпълняващи функциите на държавен орган, глоба. Ако задълженият орган е колективен, на членовете му, гласували за изпълнение на задължението, глоби не се налагат. Глобите се налагат и при всяко неизпълнение на задължението за въздържане от действие. 

*Изпълнение на задължение за предаване на вещ –* Когато задълженият орган дължи предаване на вещ, се прилагат разпоредбите на ГПК.
