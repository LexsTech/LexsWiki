---
title: Тема 55
---

# **Тема 55. Международно данъчно облагане. Способи за избягване на двойното данъчно облагане. Спогодби за избягване на двойното данъчно облагане.**
## Понятие
Произходът на международното двойно данъчно облагане се свързва с действието на правните норми в пространството и по отношение на лицата. Държавите изграждат данъчните си системи въз основа на два принципа. От една страна – принципът на облагане на световния доход (**универсален принцип**), като се обхващат за облагане всички доходи на лицата, които са местни, независимо от това къде са получени. На второ място – **териториален принцип**, като се обхващат за облагане доходите с източник от съответната държава или имущество, намиращо се в нея. Така се обхващат за субекти на облагане чуждестранните лица. 

От гледна точка на тези принципи е възможно едно лице да бъде обложено с подобни данъци в две или повече държави. Съществуват две понятия:

**От юридическа гледна точка** – международно двойно данъчно облагане. То ще възникне, когато един и същ субект на облагане по повод един и същ обект на облагане, за един и същ период на облагане, е данъчнозадължен в две или повече държави за подобни по вид данъци. 

**От икономическа гледна точка** – международното двойно данъчно облагане възниква едва тогава, когато общият размер на платения от лицето данък в две държави превишава по размер по-високия от данъците по установен в държавата с по-високо ниво на облагане. Пример – данъкът в Австрия е 30%, а в България - 10% - общата данъчна тежест не трябва да надвишава 30%.  Това е така, защото механизмът за предотвратяване на двойното данъчно облагане не цели лицето да плати само в едната държава, а по възможност данъкът да се разпредели между двете държави като приход в бюджета, но да не се допусне двойно облагане в икономически смисъл. Проблемът се отнася до преките данъци, докато при косвените се счита за решен с възприемането на принципа, че облагането е там, където се употребява стоката. 

Възможни са два вида мерки за преодоляване на двойното данъчно облагане:

1. На национално ниво - с **норми на националното право.**
2. На международно ниво - чрез **международни договори**. 

## Спогодби за избягването на двойното данъчно облагане
Способ за избягване на двойното данъчно облагане е сключването на международни договори. Това са международни договори по смисъла на чл.5, ал.4 от КРБ и спрямо тях се прилагат правилата на Виенската конвенция за правото на договорите. Те подлежат на ратификация от НС, защото се засяга фискалния суверенитет. От гледна точка на съдържанието си, тези договори следват два модела – модел на организацията за икономическо сътрудничество и развитие и модел на ООН. Разликата между двата модела основно е в съдържанието на така наречените разпределителни норми, като при модела на ООН по-често се предоставя правото на облагане и в държавата-източник. Договорите могат да бъдат двустранни и многостранни, като в международната практика преобладават двустранните. 

От гледна точка на общата характеристика на съдържанието на договорите, наречени спогодби (СИДДО), се предвижда, че едната или другата държава **запазва или ограничава или се отказва** от правото си да облага определени доходи или имущества. Чрез договорите не се създава ново данъчно право и чрез тях не се разширява правото на държавите да установяват данъчни задължения извън данъчните им закони. Основната функция на договорите е да се ограничат претенциите на държавите при облагането на доходи или имущество. Чрез договорите държавите се поставят в разменящи се роли. Едната се нарича държава, за която получателят на дохода е местно лице, а другата- държава-източник на дохода или в която се намира имуществото. 

Договорите съдържат няколко групи норми. 

На първо място, определят се адресатите на договорите. Това са лица, които са местни за едната или двете договарящи се държави. Тук се има предвид данъчната правосубектност по националния данъчен закон. Ако лицето се окаже местно и за двете държави, тогава има специална разпоредба, която съдържа критерии, за да се квалифицира лицето като местно само на една от държавите, страни по договора (обичайно пребиваване, център на жизнени интереси, място на действително управление).

В предметния обхват, на второ място, се посочват данъците към момента на сключване на договора. Той се прилага с идентични или подобни по вид данъци, въведени впоследствие. На следващо място, при тълкуването на договорите, се следват принципите на Европейската конвенция за правото на договорите и подобна разпоредба се съдържа в самата спогодба. Самостоятелни разпоредби определят териториалния обхват на договорите, като се дава определение за държавите в политико-юридически и географски смисъл. 

Голяма част от съдържанието на договорите са така наречените разпределителни норми, чието предназначение е да определят правомощията на държавите относно облагането на различните категории доходи и имущества. 

По принцип, правомощия по облагане се предоставят на държавата, за която получателят на дохода е местно лице. За държавата-източник на дохода остават няколко възможности: тя също да обложи този доход, да предвиди редуцирана данъчна ставка в сравнение с тази по националното законодателство. Последната хипотеза е да освободи или да изключи съответния доход от данъчното облагане. 

При първите две хипотези ще възникне двойно данъчно облагане, а държавата, за която получателят е местно лице, ще приложи съответният метод за избягване. С оглед на това, дали доходите ще се обложат в двете или само в една от държавите, се използват различни изразни средства. Когато се казва, че доходът може да се обложи в едната от държавите, това не изключва облагането в другата държава. Когато облагането е предоставено само на едната държава, това изрично се посочва. 

От съществено значение е тълкуването на понятията в разпределителните норми. За тези понятия може да има определение в самия договор или да се препрати към националното право, което означава обаче, че държавите са се съгласили това съдържание да стане част от съдържанието на договора. 

Следващата голяма група от норми са методите за избягване на двойното данъчно облагане в случаите, когато доходът бъде обложен и в двете държави. Чрез тях се преодолява двойното данъчно облагане и се изравнява облагането в държавата-източник. В по-новите договори основен е кредитният метод - в смисъла, посочен по-горе. А в по-старите договори, този метод се предвиждаше за лихви, дивидент и авторски-лицензионни възнаграждения. 

Когато облагането на доходите е прогресивно, е възможно и е предвиждано в СИДДО да се използват метода на прогресивно освобождаване. При него доходът от чужбина се събира с дохода от страната, определя се данъчната ставка по предвидената в националното право прогресия. След това се изваждат доходите от чужбина, а получената по-висока ставка се прилага за доходите от страната. 

Договорите съдържат и така наречените други разпоредби. На първо място, те уреждат едно споразумително производство, което в допълнение към националния режим, дава допълнителна защита срещу неправилното им прилагане. Лицето може да сезира компетентните органи, за да започнат преговори, но недостатък е, че не са длъжни да стигнат до споразумение. Друга клауза е тази за обмен на информация, който може да бъде инцидентен или регулярен, и чрез който държавите си обменят информация. Друг вид клауза е антидискриминационна клауза, която най-общо забранява по-тежко или обременително облагане в държавата-източник на доходите на гражданин-местно лице на другата държава. 

## Процедура по приложение на спогодбите
В ДОПК е създадена специална глава, уреждаща процедурите по прилагане на спогодбите – чл.135 и сл. Съществуват два режима – разрешителен, при който органите по приходи издават становище, и пряко прилагане на спогодбите- чл.142 (за начислени доходи на до 500 000 на чуждестранно лице). 

Какво трябва да се докаже? На първо място се доказват, че лицето, което иска да се приложи договорът/спогодбата е местно лице на другата държава. Това става с удостоверение от съответната данъчна администрация на другата държава или с отбелязване в/у българския образец за искане за прилагане на СИДДО. На второ място, с обикновена декларация се удостоверява, че лицето е действителният получател на съответния доход, за да не се използват фиктивни юридически конструкции. На трето място, с обикновена декларация се удостоверява, че лицето не притежава място на стопанска дейност или определена база на територията на страната, с която да са свързани доходите. На четвърто място, предоставят се писмени доказателства като договори, споразумения, които дават възможност правно да се квалифицира доходът, за да се види коя разпределителна норма ще се приложи. Въз основа на така представените документи, се прави искането за прилагането на СИДДО до съответния териториален директор, като органите по приходите се произнасят със становище в 60-дневен срок, а не произнасянето в срок се счита за наличие на основание за прилагане на СИДДО.

Практиката приема, че до произнасянето на органа по приходите, се дължат лихви. Това е единственият случай в законодателството, при който върху недължима главница се начисляват лихви – чл.175, ал.2, т.3 ДОПК. 

## Национални мерки за избягване на двойното данъчно облагане
В българското законодателство такива мерки са предвидени в чл.13 и чл.14 на ЗКПО и чл.75 и чл.76 ЗДДФЛ. Принципно, когато в България няма сключена **спогодба за избягване на двойното данъчно облагане**, се прилага така наречения кредитен метод (няма нищо общо с данъчния кредит по ДДС). При определяне на българския данък, местните лица ползват данъчен кредит за всеки идентичен или подобен данък, наложен в чужбина от съответните органи. Данъчният кредит се определя за всяка държава поотделно и се определя като се ограничи до размера на българския данък, който би се дължал за местна печалба или доход. Или казано иначе – доходите от чужбина се събират с доходите от страната, определя се данъчната основа и дължимият данък по местното законодателство.  Следва да се извадят платените в чужбина данъци – не се изважда или приспада целият размер на данъка, платен в чужбина, а частта от определения български данък, относима за доходите от чужбина.

