---
title: Тема 41
---

# **Тема 41. Финансови актове. Обща характеристика. Видове финансови актове. Съотношение между административни и финансови актове.**
## Обща характеристика
Финансовите актове са определени волеизявления на държавен финансов орган във връзка с неговите финансови правомощия

**Индивидуални финансови актове:** Освен чрез нормативни актове финансовото право действа и чрез индивидуални финансови актове – те се наричат финансови, защото се отнасят до финансова материя, но по своята същност са индивидуални административни актове, които имат своите особености. Те отговарят на изискванията на чл. 21 АПК, които се прилагат субсидиарно във финансовото право заедно с критериите за законосъобразност на акта (чл. 146 АПК). Терминът индивидуален финансов акт е родово понятие, а в нормативните актове и практиката става дума за конкретни наименования – заповеди, разпореждания, решения.

## Особености
Финансов акт е **волеизявление на финансов орган**, във връзка с което настъпват правни последици. Наличието на волеизявление разграничава акта от материално-техническите действия, които го следват. Финансов акт се издава само от държавен орган при упражняване на правомощията му – най-често това е специализираната финансова администрация.

Финансовия акт винаги се издава в **писмена форма**, която има двояко отношение – както като ***форма за действителност***, така и като ***форма за доказване***. За разлика от АП, във финансовото право не може да се издаде Финансов акт с конклудентни действия. Когато за Финансов акт е установен образец от закона, валидността на акта се преценява с оглед на конкретния случай. От изискването за форма се разграничават случаите, когато държавният орган не издава акта и мълчаливият отказ се приравнява на валиден акт.

Финансовите актове са **едностранно издадени** актове от съответния държавен орган, без да има съгласуване на волите между автора и адресата на акта, даже обикновено се издава против тяхната воля. Понякога такива актове се издават по повод на молба, но тази молба има различно предназначение – чрез нея само *се сезира* държавният орган да упражни правомощията си. По-често вместо молби лицата ***подават декларация***, като разликата е, че при молбата лицето изявява воля, а декларацията е *израз на неговото задължение за съдействие* спрямо органите на финансовата администрация, предвидено във финансовите закони. В декларацията обикновено се сочат факти и от процесуална гледна точка тя представлява *извънсъдебно признание за тези факти*. Държавният орган не е обвързан с тези твърдения и може с всички допустими средства да доказва, че те са различни от действителните

За разлика от АП, ФА принципно се издават в изпълнение на закона – те се съобразяват със законовите изисквания за издаването и съдържанието им. Финансовата администрация не само може, а трябва да се съобрази с тези изисквания – действа при условията на ***обвързана компетентност***. Оперативна самостоятелност има само в няколко изключения. Мнозинството финансови актове имат ***декларативно действие***, което важи особено за актовете по повод на същинските финансови отношения – тези отношения възникват ex lege, а Финансовия акт само ги признават, правейки ги ликвидни и изискуеми – определят основанието, размера, адресата и падежа. Тъй като Финансовите актове са властнически, изпълнението им е скрепено с държавна принуда, изразяваща се в реализирането на юридическа отговорност или прилагане на принудителни административни мерки. По повод на декларативния ефект на актовете говорим за *финансов автоматизъм* – заради това, че финансовото задължение възниква ex lege, е възможно то да бъде внесено без наличието на Финансов акт, но остава потенциалната възможност актът да бъде издаден в контролната фаза – например: ДОД се плаща от работодателя и се отразява във фиша, но при ревизия може да се издаде ревизионен акт за неправилно внесен данък.

Особеност на индивидуалния финансов акт спрямо индивидуалния административен акт е, че при обжалването на някои видове финансови актове (ДРА или постановленията за принудително събиране на митническите органи например) **жалбата не спира изпълнението**. По принцип е установено предварително изпълнение, **освен когато изпълнението не е спряно изрично при предоставено обезпечение**. Що се отнася до изпълнението, за индивидуалния административни актове, с които се определят публични вземания, редът за изпълнение не е по АПК, а по ДОПК.

При режима на обжалването на някои индивидуален административен акт (ДРА + Постановления за принудително събиране на митнически органи) трябва да се измине целият административен ред, преди да стигнеш до съда. Има особености в самото обжалване на някои индивидуални административни актове, като актовете на БНБ например – при тях се ограничава възможността за възражения и обяснения на страните.

За разлика от гражданското право, в публичното право, вкл. във финансовото право, няма разграничителен критерий кой порок на акта до какъв резултат води и затова всеки порок може да доведе и до двата вида недействителност в зависимост от степента на порока. Безспорно е, че липсата на компетентност води до нищожност.

## Видове
*Видове Финансови актове:* 

- облагоприятстващи и утежняващи (според това дали създават права или задължения);
- декларативни, конститутивни и констативни (според това дали от акта създават права и задължения или се признават); 
- с адресати физическите лица, и ЮЛ (според адресата)
- на колективни или на еднолични органи
- при обвързана компетентност и при оперативна самостоятелност (актове решения при обвързана, актове разпореждания при оперативна)
- по набиране и по разходване на публични средства
- определящи права и задължения  и организационни актове

