---
title: Тема 08
---

# **Тема 8. Конституционен статус на гражданите. Принципи. Правен режим на българското гражданство.**
## Понятие
Съгласно всеобщата декларация за правата на човека всеки има право на гражданство и никой не може да бъде произволно лишен от своето гражданство, ни то да му бъде отказано правото да смени гражданството си. Гражданството представлява трайна и устойчива политико-правна връзка между едно физическо лице и определена държава.

## Принципи
**Свобода:** Всички хора се раждат свободни и равни по достойнство и права. Свободата е фундаментална конституционна ценност, която подлежи на защита от съда. Гражданите и юридическите лица могат да обжалват актове, които ги засягат, освен изрично посочените.

**Равноправие**: чл. 6. Всички са равни пред закона. Не се допуска ограничаване на права и свободи на основата на религия, език, раса, етнически произход, пол, образование, икономическо положение, убеждения. Всички граждани притежават еднакви права и задължения. Но равноправието не изключва ограничаването на правата или предоставянето на привилегии на др. основания. **Привилегиите** са права на отделни лица или групи лица които излизат извън пределите на правата, предоставени на всички граждани. Привилегиите са нарушение на принципа на равноправието. Специалната закрила е също вид привилегия, от която се ползват някои категории лица. Конституционния законодател е приел, че всички тези привилегии и ограничения са обществено необходими и оправдани. **Имунитетът** е необходима привилегия за тази група органи и длъжностни лица. 

**Хуманизъм**: Човекът с неговите права и свободи е основна ценност в гражданското общество. 

**Демократизъм**: Всички предоставени права и свободи са демократични по своя характер. Обемът и характерът на конституционните права е основен белег на демокрацията и показателен за нейното развитие, т.е. позволява свободното развитие на човека в обществото и държавата. 

**Съчетаване на личния и обществения интерес**: Човекът като социално същество се развива единствено в обществото. Общественият интерес не трябва да бъде пренебрегван за да се защити личният. 

**Единство и всеобщност на правата и задълженията**: Правата и задълженията съществуват в единство. Спазването на задължението е гаранция за правата на гражданите. КРБ регламентира правния статут и на чужденците и апатридите, пребиваващи на територията на Република България. чл. 26, ал. 2 - имат правата и свободите, предоставени от КРБ в пълен обем, с изключение на онези права, за чието упражняване изрично се изисква българско гражданство (избирателните права; правото на образуване на ПП). Предоставено им е право на убежище, когато са преследвани заради убеждения или дейност в защита на международно признати права и свободи (чл. 27, ал. 2).

**Неотчуждимост и неотменимост на основните права**: Основните свободи са изключително присъщи и валидни по отношение на всяко лице. Конституцията допуска изменение на тези не подлежащи на ограничаване права само при изключително усложнения ред за осъществяване на учредителната власт – Великото народно събрание.

## Българско гражданство 
**Гражданството представлява трайна правнополитическата принадлежност на лицата към държавата.** Връзката е правна, защото може да се загуби и придобие само на основанията на закона (КРБ и ЗБГ). **Чл. 25** - конституционната регламентация на българското гражданство: Български гражданин е всеки:

- на който поне единият родител е български гражданин, 
- който е припознат от български гражданин 
- чийто произход от български гражданин е установен със съдебно решение (по произход) 
- лица, родени на територията на РБ, ако не придобиват друго гражданство по произход (принципът на почвата). 

КРБ предвижда и възможност за придобиване на българско гражданство по **натурализация**, т.е. чуждо лице или апатрид да придобие гражданство по ред, определен от закона. За чуждите граждани от български произход има облекчен режим.

Лицата не могат да бъдат лишавани от гражданство, но могат да се откажат от него. ЗБГ урежда режима на придобиване, запазване и загубване на българското гражданство.

## Придобиване.
**По произход**: Български гражданин по произход е всеки, на когото поне единият от родителите е български гражданин, а също и всяко лице, припознато от български гражданин или чийто произход от български гражданин е установен със съдебно решение. Произходът е основен принцип за придобиване на българско гражданство, който се допълва с принципа на месторождението. Българско гражданство по произход се придобива от момента на раждане на детето, без да е необходимо да се извършват някакви юридически действия от страна на родителите. Гражданството по произход възниква в резултат на естествената връзка между родители и деца. 

**По месторождение**: БГ гражданин по месторождение е всяко лице, родено на територията на РБ, ако не придобива друго гражданство по произход. Съществуват 3 хипотези: 
1) дете на родители - чужденци, ако не придобива друго гражданство по произход;
1) дете, родено на територията на РБ от родители – ако единият родител е чужд гражданин, а др. е неизвестен, без гражданство или с неустановено гражданство, но и в този случай трябва законодателството на държавата на родителя – чужд гражданин да не предоставя гражданство на детето;
1) дете, намерено на територията на РБ, чийто родители са неизвестни.

**По натурализация**: Това е способ за придобиване на гражданство на определена държава от чужди граждани или лица без гражданство. Натурализацията е възможна само при наличието на определени условия, на които трябва да отговаря лицето и съвпадането на неговото желание със съгласието на държава да му предостави гражданство. Лицето може да отговаря на условията и да иска да получи гражданство, но държавата не е задължена да удовлетвори неговото желание. Тя запазва правото си суверенно да прецени как да реши въпроса. Има 2 режима на натурализация – общ и специален: 

По **общ ред** чужденец може да придобие българско гражданство, ако има местожителство или постоянно местопребиваване в РБ и пребивава на територията на страната най-малко 5 год., към момента на подаване на молбата за придобиване на гражданство (чл. 12, ал. 2). Гражданство по натурализация могат да придобиват само чужденци и лица без гражданство. ЗБГ изисква 6 условия към датата на подаване на молбата за натурализация за да придобие българско гражданство по общия режим лице което не е български гражданин:

Лице, което не е български гражданин, може да придобие българско гражданство, ако към датата на подаване на молбата за натурализация:

1. е пълнолетно;
2. преди не по-малко от 5 години е получило разрешение за постоянно пребиваване в Република България;
3. не е осъждано за умишлено престъпление от общ характер от български съд и срещу него няма образувано наказателно производство за такова престъпление, освен ако е реабилитирано;
4. има доход или занятие, което му дава възможност да се издържа в Република България;
5. владее български език, което се установява по ред, определен с наредба на МОМН, и
6. е освободено от досегашното си гражданство или ще бъде освободено от него към момента на придобиване на българско гражданство.

**Специален облекчен режим** за натурализация изисква лицето да е пребивавало постоянно на законно основание 3 год. на територията на страната към деня на подаване на молбата и да отговаря на останалите условия от общия режим. 

Този режим се прилага за:

1. лице което не по-малко от 3 г. има и продължава да има законно сключен брак с български гражданин;
2. да е родено в Република България;
3. да е придобило разрешение за постоянно пребиваване в страната преди да е навършило пълнолетие или да има дете навършило 18 г., което е български гражданин. 

Облекченият режим се прилага и по отношение на лице, което отговаря на общите условия и има не по-малко от 3 г. постоянно пребиваване в РБ на законно основание към датата на подаване на молбата за натурализация. По-облекчен режим може да има и за лице което е пребивавало по – малко от 5 г. в страната, няма доходи или занятие, но е от български произход или е осиновено от български гражданин. Облекчен режим се използва и когато лицето има особени заслуги към РБ. Става с указ. Натурализация се отказва само ако има сериозно основание да се счита, че молителят представлява заплаха за обществения ред, морала, общественото здраве или за националната сигурност.

## Загубване
Може да стане по 3 начина:

**Освобождаване от българско гражданство**: Български гражданин, който постоянно живее в чужбина може да поиска освобождаване, ако е придобил чуждо гражданство или има открита процедура за такова. Освобождаването на родителите води до освобождаване на децата до 14 г. възраст само ако изрично поискат тяхното освобождаване, а за децата от 14 - 18г. се иска и съгласието на децата. Когато само единия родител е подал молба за освобождаване тя се допуска само ако и др. родител даде съгласие за това освен ако не е лишен от родителски права. Български граждани, които живеят в чужбина и поискат освобождаване се смятат за освободени от деня на издаване на президентския указ

**Отмяната на натурализацията** - Натурализацията въз основа на която е придобито БГ гражданство може да бъде отменена, ако лицето си е послужило с данни или факти, станали основание за придобиване на БГ гражданство, за които е установено по съдебен ред, че са неверни или е укрило данни и факти, които ако са били известни, биха били основание за отказ за придобиване на БГ гражданство. Отмяната е допустима до 10г. от придобиването на БГ гражданство.

**Лишаване**: чл. 25, ал. 3 КРБ: Българските граждани по рождение не могат да се лишават от гражданство. Лишаването от гражданство се осъществява едностранно от държавата. Лице, което е придобило българско гражданство по натурализация, може да бъде лишено от него, ако е осъдено с влязла в сила присъда за тежко престъпление против републиката, при условие, че се намира в чужбина и не остава без гражданство. Лишаването се счита най-висша правна санкция. То може да се приложи само спрямо лице, придобило гражданство по месторождение или натурализация.

## Възстановяване (реинтеграция): 
Извършва, когато едно лице е било български гражданин, но на някакво основание го е загубило (било лишено от българско гражданство или се е освободило по собствено желание). В този случай то може да бъде възстановено с молба на лицето и указ на президента. На български граждани по произход, изгубили своето гражданство не може да им бъде отказано възстановяване. Извършва се при облекчена процедура, дори лицето да не пребивава в момента на искането постоянно на територията на РБ. Възстановяването може да се извърши, ако лицето не е осъждано с влязла в сила присъда за умишлено престъпление в държавата, в която живее или в РБ или не представлява заплаха за конституционно установения ред и за обществения ред, морала, общественото здраве или за националната сигурност. Ако лицето е от небългарски произход за възстановяване, освен че трябва да отговаря на по-горе посочените условия, но и трябва да е получило разрешение за постоянно пребиваване 3 год. преди искането. Българско гражданство може да се възстанови, когато се установи, че не е имало основание за неговото лишаване или е загубило своето значение. Когато се възстанови гражданството на съпрузите, децата до 14 г. възраст също се възстановяват, а за над 14 г. ако те са поискали това. Ако възстановяването се иска само от единия родител децата могат да придобият българско гражданство по предходните условия само ако др. родител е дал съгласието си освен ако не е лишен от родителски права. 

**Производство**: натурализация, възстановяване, освобождаване.

**Писмена молба** на заинтересованото лице **до министъра на правосъдието**, който след разглеждането им от **Съвет по гражданство** към министерство на правосъдието, прави **предложение до президента** за издаване на **указ** или отказ.

**Указ на президента**. Придобиването и загубване на българско гражданство става с указ на президента който решава въпроса въз основа на доклад на министъра на правосъдието. Президентът има право на преценка. Отказът да бъде удовлетворена молбата президентът оформя с резолюция.

