---
title: Тема 47
---

# **Тема 47. Бюджетно право. Правна характеристика на бюджета. Бюджетен процес. Статут, правомощия и актове на Сметната палата.**

Като обективно право БП представлява съвкупност от правни норми, с които се регулират отношенията по повод съставянето и изпълнението на държавния бюджет. Това са втората група финансови правоотношения, които са свързани с преразпределението на националния доход. В този смисъл Бюджетното право е подотрасъл на Финансовото право. Освен че притежава белезите на финансовите правоотношения, при бюджетните има и специфики. Те са:

- **организационнибезобектни** правоотношения, тъй като нямат за пряк обект паричните средства;
- Те освен това са **циклични**, защото се повтарят ежегодно по един и същи начин между едни и същи субекти; 
- Те се развиват **само между държавни органи**. 

В субективен смисъл понятието Бюджетно право се определя по същия начин, както субективно право. То принадлежи на държавен орган и затова се говори за бюджетни правомощия или компетентност. Има разлика между бюджета като финансов план и закона, с който се приема. Този закон има две части – фин. план и правни норми (ПЗР).

Органичен бюджетен закон – **Закон за устройството на държавния бюджет**. Той е постоянно действащ нормативен акт, уреждащ бюджетната процедура. На местно ниво това е **Закон за общинските бюджети**.

**Ежегоден бюджетен закон** – поначало бюджетът като финансов план може да бъде приет от НС със закон или с решение. При нас е прието ежегодният бюджет да се приема със закон; 

**Постановление в изпълнение на ежегодния бюджетен закон**, което МС приема и в което се уточняват показателите по изпълнението на бюджета от НС (чл. 23 ЗУДБ).

Други закони – Закон за Сметната палата, ЗМСМА по отношение на общинските бюджети, Закон за бюджета на НЗОК, Закон за бюджета на държавното обществено осигуряване.
## Обща характеристика
Понятието бюджет се гледа от три различни гледни точки: 

В **политически аспект** това е **политическият инструмент,** който управляващите използват като финансова основа на управление. По този начин се очертават отделните политики, които ще имат приоритет при управлението. Ако не бъде приет бюджетът, това се счита за вот на недоверие към управлението; 

От **икономическа гледна точка** бюджетът е ***централизиран паричен фонд***. Националният доход се създава в материалната сфера и една част от него остава в стопанските субекти, които го създават. Това са децентрализираните финанси. Друга част от националния доход се изземва и се централизира в бюджета, за да обслужва непроизводствената сфера; 

**Юридически** погледнато, бюджетът е ***план-прогноза,*** предвиждане в рамките на една година относно средствата, които ще се централизират и изразходват. По съдържание, като план-прогноза, разпоредбите на бюджета нямат нормативен характер, защото това са цифри за приходите и разходите, които могат да бъдат изпълнени, неизпълнени или преизпълнени, а правните норми се изпълняват. Освен това бюджетът не действа неограничено във времето, а в рамките на една финансова година. Няма юридическа отговорност за неизпълнение на показателите в бюджета. От друга страна се приема, че като акт на държавен орган бюджетът има задължителен характер и се обозначава като акт от категорията на общите ненормативни актове. Бюджетът е основният финансов план за държавата, защото с него се обвързват и други финансови планове – например местните бюджети, бюджетът на НЗОК, бюджетът на ДОО. 

Видът на бюджетната система зависи от устройството на държавата. При нас разграничаваме **републикански бюджет**, в рамките на който ***учрежденията*** и ***органите*** имат собствени бюджети, и **бюджет на съдебната власт**. На второ ниво са местните бюджети – чл. 141 КРБ, Закон за общинските бюджети. Има общи и специални бюджети – в общите постъпват различни видове приходи за покриване на различни видове разходи, докато при специалните конкретни видове приходи се използват за конкретни видове разходи (това е известно като асигнираност на приходите и разходите). Затова общинските и държавните бюджети са общи, докато бюджетът на НЗОК  (предвиден за приемане в чл. 29 от Закона за здравното осигуряване) или на Държавното Обществено Осигуряване (предвидене за приемане в чл. 19 от Кодекса за застраховането) са специални. 

## Правни институти в БП:
**Бюджетното регулиране** (чл. 42-44 ЗУДБ; чл. 34 и сл. ЗОбщБюдж) – случва се, когато по съответните бюджети има ***недостиг на приходите*** и е необходимо този недостиг да се компенсира, за да може бюджетът да се балансира. Обикновено това е случаят при общините, които имат собствени приходи под формата на местни данъци и такси, но са им необходими средства за покриване на разходите за собствени дейности или дейности, делегирани от държавата. Форми: 

- ***Бюджетна субсидия*** – според ДР в ЗУДБ тя се отпуска **безвъзмездно** с общо или целево предназначение, като подобно е определението и в ДР в ЗОбщБюджети; 
- ***Бюджетна субвенция*** – това е сума, предоставена също от държавния бюджет, но под определено условие; 
- **Преотстъпването на държавни приходи** – при него част от данъците, които принципно постъпват в държавния бюджет, се предвижда със закон да постъпват в бюджета на съответната община; 
- **Преотстъпване на краткосрочни безлихвенизаеми** от държавния бюджет за общинските бюджети – възможни са при временен недостиг на парични средства, а краткосрочни значи да бъдат възстановени до края на годината; 
- **Бюджетно регулиране между различните държавни органи**, без да се нарушава балансът на държавния бюджет (чл. 33-35 ЗУДБ); 

В БП се използва изразът „**бюджетен кредит**“ - това не е кредит по смисъла на банковото право, а означава сумата, гласувана в рамките на бюджета, което е основание за извършване на разход (юридически по-точно е „бюджетно финансиране”); 

**Бюджетна класификация** – чл. 2 ЗУДБ казва, че приходите и разходите се групират по единна бюджетна класификация, която се утвърждава от министъра на финансите. Тя представлява нормативно установен ред за групиране на приходите и разходите по един бюджет, като се посочва видът на приходоизточника или разхода. И приходите, и разходите се разделят на групи, раздели, мероприятия и параграфи. Използва се както при изготвянето, таки и при изпълнението и отчитането на бюджета. Особеното в разходната част от юридическа гледна точка е, че бюджетната класификация ***има значение за законосъобразността на разхода***, защото те са *целево предназначени*, а нецелевото разходване на средства се приравнява на незаконосъобразно разходване (разходи за стипендии не могат да отидат за заплати).

## Бюджетен процес:
В широк смисъл под това понятие разбираме **съвкупност от процесуалнидействия**, които се извършват в определена последователност и са форма за реализиране на бюджетни правомощия на държавните органи. Доколкото в бюджетния процес участват различни държавни органи с различни правомощия, това е сложно производство, в което се издават различни юридически актове. Бюджетният процес се характеризира със стадийност, етапност, като нормативно установените етапи са съставяне, приемане, изпълнение и приемане на отчет за изпълнението на бюджета. Доколкото тези етапи са последователни, бюджетният процес се характеризира като динамичен фактически състав; 

Бюджетният процес се схваща и като **система отправоотношения**, развиващи се само между държавни органи. Принципите за всички етапи са: 

1. законосъобразност, 
2. целесъобразност, 
3. икономичност 
4. публичност (чл. 10 ЗУДБ).

### Етапи

Първият етап е **изготвянето на проектобюджета**, като основната дейност е концентрирана в ***министерството на финансите***. Изготвянето на проектобюджета има икономически характер, доколкото става дума за икономически анализ и предвиждания въз основа на различни икономически показатели – БВП, цени, доходи, инфлация и т.н. Министърът на финансите изготвя бюджетна прогноза за следващите три години въз основа на посочените икономически показатели. Тази прогноза ежегодно се конкретизира в рамките на бюджета за съответната година и това дава макрорамката на бюджета. 

Оттук нататък изготвянето на проектобюджета върви по две линии – министерството на финансите изпраща бюджетни насоки на ведомствата на бюджетна издръжка, които в тази рамка изготвят собствените си проектобюджети. От друга страна, в министерството на финансите отделно се работи по изготвянето на проектобюджета. Обсъждането на двата проекта – на ведомствата и министерството, става в министерството на финансите във връзка със законосъобразността на приходите и разходите. 

При разногласие между ръководителите на ведомства и министъра на финансите споровете се решават от МС. Важна особеност е, че Сметната палата и ВСС представят своите проекти за включването им в проектобюджета, без МФ и МС да могат да влияят върху тях, но НС може да ги променя като част от законодателния процес (!). 

Бюджетната инициатива е на МС, а не на министъра на финансите, който само го докладва. МС трябва до 1.11 да внесе проектобюджета в НС, иначе е необходимо решение за по-късен срок. Тази процедура е решена в чл. 14-20 ЗУДБ.

Следва **обсъждането на проекта в НС** и неговото **приемане** – ежегодният бюджет се приема със закон, а всеки закон се приема ***на две четения***. На първо четене министърът на финансите прави **общ доклад** за представяне на законопроекта. Водеща е Комисията по бюджет и финанси, но тъй като бюджетът рефлектира върху всички сфери, становищата на различните постоянни комисии се обобщават в бюджетната комисия. Особеност е, че Сметната палата не дава становище по проектобюджета. Вече приетият със закон бюджет придобива юридическа сила и подлежи на изпълнение. 

Преди обаче да се изпълнява бюджетът, са предвидени допълнителни предпоставки. В 1-месечен срок от приемането правителството приема **постановление за изпълнение**, в което се конкретизират показателите на бюджета. Отделните министерства и ръководители на ведомства със самостоятелни бюджети въз основа на утвърдените им бюджетни кредити разпределят средствата по тримесечие и по пълна бюджетна класификация. Това разпределение се одобрява от министъра на финансите и едва тогава бюджетът става годен за изпълнение. Ако бюджетът не е приет до 1.01, приходите се събират в съотвествие с действащите закони, а разходите са в размери за съответния период на предходната година, освен ако не се реши друго (чл. 26 ЗУДБ)

**Изпълнението на бюджета** – според чл. 106 КРБ органът, натоварен с това правомощие, е **МС**. В БП ръководителите на ведомства на бюджетна издръжка се наричат разпоредители с бюджетни кредити, т.е. това са органите, които могат да се разпореждат с парични средства. Разграничаваме първостепенни (напр. министри) и второстепенни разпоредители (напр. ректор, директор на АДФИ) според структурата на съответните ведомства. Във връзка с изпълнението **касов орган е БНБ чрез търговските банки**. 

Изпълнението на бюджета се следи чрез БНБ и МФ. Министърът на финансите може да налага два вида принудителни административни мерки – чл. 38 ЗУДБ. Това са спиране на бюджетни субсидии и блокиране на сметки на бюджетни организации. Съставът на нарушението е незаконосъобразност при използването на бюджетни средства и нарушение на финансовата дисциплина. Текущ и последващ контрол се осъществява от Сметната палата. Режимът на банковата тайна не се отнася за бюджетните сметки и средства;

**Отчитане** на изпълнението на бюджета – изпълнението завършва на 31.12, като до този момент поетите за изплащане в рамките на бюджетната година задължения следва да се уредят от съответните разпоредители с бюджетни кредити. Процесът за изготвянето на отчета е същият, както при изготвянето на проектобюджета. Министрите изготвят своите отчети по пълна бюджетна класификация, които внасят в МФ. **Изготвеният от МФ отчет се внася в МС**, а той го внася в НС. Приемането на отчета трае до края на следващата бюджетна година. Тук вече Сметната палата представя доклад пред НС във връзка с отчета за изпълнение на държавния бюджет. (вж. РКС 2/2009 по к.д. 1/2009 г.; РКС 6/2001 по к.д. 17/2000 г.; РКС 2/2001 по к.д. 10/2000 г.; РКС 9/2000 по к.д. 6/2000 г.). 
## Сметната палата
Сметната палата е държавен орган, който упражнява властнически правомощия, издава властнически актове и притежава санкционни правомощия. Сметната палата се причислява към висшите държавни органи. Това следва от чл. 2-3 ЗСП. Предвидено е, че има **самостоятелен бюджет** и че е независима при осъществяване на своята дейност и се отчита пред НС. Сметната палата се отнася към висшите държавни органи, тъй като съществуването й е установено в КРБ, членовете й се избират от НС и контролира другите власти при изпълнението на бюджета. Тя е специализиран контролен орган, доколкото функциите й са да контролира изпълнението на бюджета от страна на други държавни органи. В България тя осъществява текущ и последващ контрол. НС може да възлага до пет проверки там, където то посочи. Контролът, който осъществява Сметната палата, е **външноведомствен**, защото тя заема самостоятелно място в системата на държавните органи, т.е. тя е външен орган за проверяваните обекти. Сметната палата осъществява контролните си правомощия чрез одит. Според § 1, т. 1 ДР на ЗСП това е проверка, която включва действията по събирането и анализирането на финансова и нефинансова информация за оценка на управлението на бюджетните и други публични средства и дейности и на отчетността в одитирания обект с цел подобряване. Обект на проверка/одитиран обект е организацията, лицето, програмата, дейността или функцията, които се издържат от бюджета или получават средства от него. Проверката обхваща и управлението на предоставеното имущество на бюджетните организации. Контролът е както за ***законосъобразност***, така и за ***целесъобразност***, или както се нарича, за ефективност и ефикасност. В чл. 5 ЗСП са описани обектите на контрол – от една страна, това са различните видове бюджети, вкл. извънбюджетни сметки, на второ място – управлението на държавните и общински дългове, а освен това постъпления от приватизации и концесии. Към бюджетните средства включваме и средства от фондове и програми на ЕС. 

Сметната палата има правомощието да дава становища за промени в закони и подзаконови нормативни актове с цел подобряване управлението на бюджетни средства. 

Сметната палата е **колективенорган** и се състои от председател и 10 членове. Мандатът е 9 години и председателят не може да се преизбира. Важно е ограничението, че членове не могат да бъдат лица, които три години преди избора са били членове на правителството или ръководители на други централни ведомства. Сметната палата създава отделения и териториални поделения със сектори към тях. **Отделенията** се ръководят от членовете на Сметната палата. Конкретната проверовъчна дейност се осъществява от одитори – така органи на Сметната палата са председателят, членовете като ръководители на отделение, директорите на териториални поделения, ръководителите на сектори и одиторите. При упражняване на контролните си правомощия органите на Сметната палата могат да събират доказателства, а длъжностните лица от одитираните обекти са длъжни да им оказват съдействие. Неоказването на съдействие е основание за административнонаказателна отговорност – чл. 31 ал. 2 във вр. с чл. 53 ЗСП. 

*Видове одити:*

Разграничаваме **финансов одит**, който включва одит на финансовото управление и одит на финансовите отчети. Определенията за тези понятия са дадени в § 1, т. 3-5 ДР на ЗСП; 

Друг вид одит е **одит на изпълнението**, който е насочен към преценяване на целесъобразността на управлението на одитирания обект. Тези одити се извършват въз основа на приети и обнародвани от Сметната палата стандарти. 

Приема се и годишна програма за одитна дейност. Одитите се възлагат със заповед на председателя на Сметната палата и преминават през следните етапи: 

***Планиране*** на одитната задача – проучва се одитираният обект и се създава програма за изпълнение на проверката; 

***Изпълнение*** на одитната задача – състои се от събиране на доказателства и изграждане на констатации и оценки; 

***Докладване*** – изготвя се одитен доклад или одитно становище, които се връчват на проверяваните лица. Одитно становище се издава при одит на финансовите отчети; 

***Контрол*** за изпълнение на препоръките – в тази връзка е чл. 53, ал. 1 във вр. с чл. 51, ал. 2 ЗСП. 

По докладите заинтересованите лица дават писмени становища, а въз основа на становищата и констатациите в докладите ръководителят на одита изготвя писмено заключение. Докладът и заключението се внасят в Сметната палата и се приемат с **решение**, което е окончателно. Ако се установят действия за незаконосъобразно боравене с бюджетни средства или увреждане на имущество, се уведомява министърът на финансите или друг компетентен орган за предприемане на мерки за спиране на действията, т.е. Сметната палата, за разлика от Агенция „ДФИ“ не реализира сама отговорността, а сигнализира други органи за това. 

Друга мярка за въздействие е **препоръки** за подобряване на управлението на бюджетни и други средства, като тези препоръки могат да се изпратят и на по-горестоящи органи. За изпълнението на тези препоръки съответният ръководител предприема мерки за изпълнение и уведомява в определен срок Сметната палата. Ако не изпълни, се уведомяват по-горестоящите органи. При данни за престъпление материалите се изпращат на прокуратурата. Съществува задължението Сметната палата да информира обществеността за резултатите от извършените одити, т.е. Сметната палата има предимно **сезиращи функции** във връзка с установеното от нея незаконосъобразно или нецелесъобразно боравене с бюджетни средства. 

За своята дейност Сметната палата се **отчита пред НС**. Актовете на Сметната палата **не се обжалват**, освен ако изрично не е предвидено това да се извърши по общия ред на ЗАНН. Само актовете, реализиращи административно-наказателна отговорност (за неоказване на съдействие и за неизпълнение на мерки), се обжалват по общия ред на АПК. Другите актове – доклади, становища и т.н., не се обжалват.

