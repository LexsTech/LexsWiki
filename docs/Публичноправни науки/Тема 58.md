---
title: Тема 58
---

# **Тема 58. Банков надзор. Актове, издавани от БНБ. Контролни и санкционни правомощия на БНБ. Контрол върху големите и вътрешните експозиции.**
## Надзорна дейност на БНБ
*Част от ПП режим на Банковото право.* В качеството си на държавен орган спрямо търговските банки и клоновете на чуждестранните банки в България БНБ упражнява надзорни функции. Касае се за държавен контрол за разлика от вътрешния контрол в рамките на самата търговска банка, който се осъществява от органи на самата банка. Това е разликата между банков контрол и банков надзор. 

Цели на банковия надзор:

- Да се поддържа стабилността на банковата система в държавата; 
- Да се защитят интересите на вложителите. 
- Като всяка контролна дейност, и банковият надзор минава през два етапа: 
- Установяване на определени факти (установителен етап); 
- Предприемане на мерки за въздействие. 

Видове надзор:
**Предварителен** (започва още при учредяването на търговската банка) – състои се от преглед на документацията и оценка дали съответното ЮЛ отговаря на условията, поставени от ЗКИ и БНБ; 
**Текущ** (по време на извършване на дейността от търговските банки) – тук основно работи подуправление „Банков надзор“; 
**Последващ** – към него се пристъпва, когато е налице банкова ликвидация. Тук БНБ дава разрешение за ликвидация при несъстоятелност. Надзорът иначе е повсеместен – осъществява се по повод на всички видове банкова дейност (капитал, произход на капитал, акционери, отпускане на кредити, спазване на лицензии). 

Обсег: контролът се упражнява както ***върху търговските банки***, така и върху ***клоноветеначуждестранните банки*** в България, както и върху предприятия, за които се предполага, че осъществяват банкова дейност при условията на разрешителен режим (имат лицензия), както и субекти, опитващи се да извършват банкова дейност, т.е. нямат лицензия (обменни бюра, заложни къщи, финансови къщи – т.нар. рискови предприятия).

*Нормативна база:* 1. Няколко текста от **ЗБНБ**, които вменяват правото и задължението на БНБ да упражнява надзор; 2. **ЗКИ**, уреждащ статута и дейността на банките; 3. **Подзаконови НА**, най-вече наредби на УС на БНБ, например за големите експозиции. 

## Правомощия на БНБ по надзора
Право на абсолютен и непрепятстван **достъп** и възможност за извършване на проверки на място (счетоводна, договорна, финансова сфера), включително достъп до трезорите, както и достъп и възможност за изискване на информация и документи, стига те да са свързани с дейността на банката. Могат да извършват **насрещни проверки**, да присъстват на заседанията на управителните и контролните органи на банките. Могат да **изискват налагането на запор или възбрана** върху имуществото на лица, нанесли вреда; 

Правомощия, с които се свързва централната банка с други централни банки, както и с чуждестранни органи на надзор. Тези връзки са свързани с **обмяната на информация**между централните банки (напр. относно разкриване на фин. измами на българи в чужбина); 

**Санкционни правомощия**, като санкциите се налагат заради извършени нарушения от самата банка, от нейни акционери или от служители на банката. Най-често става дума за нарушение на императивни норми на банковото право или за нарушение на актове на ЦБ, които не са нормативни, но са задължителни за банките. Накърняването на стабилността на банката също е често срещана хипотеза – например отпускане на прекалено големи кредити без достатъчно обезпечения. Също: неспазване на б. лицензия (извършване на дейност, за която няма разрешение). При констатиране на съответните нарушения централната банка **може да налага мерки за въздействие**, които са принудителни административни мерки. Те биват около петнайсет вида, като те започват от ***писмено предупреждение***, минават през възможността БНБ ***да свика ОС на акционерите на банката,*** да нареди да се преустановят определени действия или да се отстранят допуснати нарушения, може да се ограничи дейността на банката, да забрани плащане на дивиденти, може да изисква увеличиване на капитала на банката, да задължи акционер да си прехвърли дял, да назначи квестори (да поемат управлението). Най-тежката мярка е свързана с ***отнемането на банкова лицензия***. Възможно е да се налагат и глоби, като те съответстват на положението, в което се намира сферата, и са високи (стигат до 200-250 хил. лв), но не толкова ефективни, колкото принудителните административни мерки. Допустимо е освен тези мерки да се търси гражданска отговорност за причинени имуществени вреди. Тя е свързана най-вече с невърнатите кредити. Отговорността между лицето, отпуснало кредита, и кредитополучателя, който не го е върнал, е солидарна. Централната банка и оправомощените от нея лица не носят отговорност за вреди, които те са причинили при упражняване на надзорните правомощия, освен ако са действали умишлено. 

## Вътрешен банков контрол
Това не е държавна дейност, а вътрешен контрол вътре в самата банка от нейните органи. По закон във всяка една търговска банка трябва да има звено за осъществяване на вътрешен банков контрол. При банковия контрол има специализирана служба (има наредба на БНБ за уреждане функциите на тази служба)  във всяка банка, която извършва независима оценъчна дейност за законосъобразност. Тя се осъществява чрез наблюдение и проверки на финансовите, счетоводните и други операции, които се извършват от банката. Назначаваните органи са служители с висок професионализъм и опит в банковото дело. Той подпомага органите на управление на банката. Контролът бива предварителен, текущ и последващ.

## Правомощия на вътрешния банков контрол
При проверки и инспекции:

- Достъп до служебните помещения; 
- Изискват документи и справки; 
- Проверка на отчетността; 
- Изискват и налагат запори и възбрани по отношение на лица, извършили вреди.

*Задължения на вътрешния банков контрол:*

- Анализиране на дейността на банката
- Преценяване на технологиите и техническите средства за защита; 
- Проверка на всеки един сигнал за допуснати нередности в банката и да отговорят писмено на актовете; 
- Изготвяне на годишен план за контролната си дейност; 
- Контрол върху законосъобразността на банковите операции - Проверка на лицето, позволило извършването на определено действие (наредило банковата операция); 
- Неправом. действия на акционерите по отношение на клиенти 
- Следене за евентуални дискриминационни ограничителни условия по отношение на някои клиенти 
- за опити от страна на клиенти или служители на банката за легализиране на облаги от престъпни действия (тероризъм и пране на пари).

Актове на вътрешния банков контрол:

- **Констативен акт,** когато са налице нарушения на нормативни актове и причинени вреди; 
- **Констативна записка**, когато не са налице нарушения или вреди.

Мерки за въздействие на вътрешния банков контрол:

Органите по вътрешния банков контрол уведомяват управителните органи на банката и изискват те да вземат съответното решение. Ако ръководителят на вътрешния банков контрол не е доволен от решението на управителния орган, той може да повдигне въпроса на ОС на акционерите. Органът, който извършва контролното действие, е длъжен да информира за своята дейност и банковия надзор на БНБ. Актът, с който се уведомява управителния орган, трябва да съдържа не само констатации, но и предложения за мерки за въздействие. Засегнатите лица могат да представят писмени възражения и накрая проверката приключва с мотив. писм. заключение, в което се приемат или не възраженията на банковия контрол.

## Експозиции
Контрол върху големите кредити (големите експозиции). Банките имат два вида капитал: собствен и заемен (привлечен). Критерият в банковото право е собственият капитал. Възможно най-малкият собствен капитал на банката е 10 милиона лева, а заемният обикновено е десетки пъти по-голям. Голям кредит е този кредит, който надвишава 10 % и достига до 25 % от собствения капитал на банката. Голям кредит отпуска **само УС на банката**, а ако кредитът е над 15 % от собствения капитал на банката – при условията на единодушие. Общият сбор от всички отпуснати големи кредити от банката не може да надвишава осем пъти собствения капитал на банката. Възможно е да бъде отпуснат и по-голям от 25 % голям кредит, но при положение, че този голям кредит е обезпечен със злато, или гарант да е станала държавата, или кредитополучателят има депозит в тази банка за същата сума, или ако са налице обезпечения с държавни ценни книжа, емитирани от ЦБ, правителството или от международни банки. 

Вътрешни експозиции: за хора, свързани с банката (администратори, акционери и т.н.) – предоставят се **от УС с единодушие**. При вътрешните експозиции не могат да се предоставят преференциални условия. Отделно от това, за да бъде отпуснат вътрешен кредит, е необходимо съгласие на ръководителия на вътрешния банков контрол; УС се произнася по всички елементи, свързани с тези експозиции. Най-големият размер на необезпечен вътрешен кредит не може да бъде по-висок от 24-кратното брутно трудово възнаграждение на лицето. Общият сбор от всички отпуснати вътрешни кредити към всички възможни субекти не може да превишава 20 % от собствения капитал на банката, а размерът на кредита, отпуснат за едно лице, не може да превишава 10 %. 

Кредитни ограничения:

Банката е капиталово дружество и по тази причина тя трябва да държи своя капитал в пари. Затова има ограничение, че **най-много 50 % от собствения капитал на банката може да бъде в имущество** – движимо или недвижимо. Ето защо банките най-често имат централно ръководство в собствен офис и всичко друго е под наем. Това съотношение може да бъде променено, когато банката упражнява правата си срещу своите длъжници (при изпълнително производство). Ако това стане, то банката има две години да възстанови съотношението – дали като увеличи капитала, или като се освободи от имуществото на длъжниците си; 

**Банката не може да бъде неограничено отговорен съдружник** поради законовата презумпция, че банката има пари, което значи, че непрекъснато може да плаща, а парите, с които плаща, са пари на вложителите й. Затова банката не може да бъде неограничено отговорен съдружник.

