---
title: Тема 31
---

# **Тема 31. Административен процес – предмет, обхват, принципи, субекти.**
## Понятие за административен процес
**Като съвкупност от процесуални норми.** С оглед на делението на правните норми на материалноправни и процесуалноправни – процесуалноправните норми посочват начините, механизмите,  правилата, по които се признава едно право или по които се възлага едно задължение.

Административен процес се разглежда като съвкупност от процесуални норми и правила, уреждащи начина на действие на административните органи, начина, по който се признава едно право, начина, по който се възлага едно задължение.

**Като част от процеса изобщо.** При административния процес се говори за административен процес в широк и в тесен смисъл.

**В тесен смисъл** – административният процес е дейността по решаване на административноправен спор (както е и при гражданския и наказателния процес), т.е. тясното понятие на административен процес се изразява чрез понятието административно правосъдие, административно правораздаване. Тясното понятие за административен процес не си противоречи с широкото, то е част от широкото, но към него се добавят издаването и изпълнението. Ако приемем за вярно тясното понятие, то тогава следва да прокараме разграничението между процес и производство – ако процес е само дейността по решаване на административноправни спорове, то всяка останала дейност на административните органи ( по издаване., изпълнение на АА ) ще бъде производство => производството е по-широкото от двете понятия.

**В широк смисъл** – включва се цялостната дейност на административните органи – както тази в безспорните производства (по издаването и изпълнението на АА), които са и задължителни, така и тази в спорното производство ( по решаването на административни спорове), което е възможно. Процесуалните норми трябва да уредят производството по издаване на акт, след това – разглеждането на спор относно правилността, законосъобразността на съответния акт, тоест трябва да уредят съдебното оспорване и на последно място – начина, по който се изпълняват съответните актове, тоест започва се с момента, в който ще се издава някакъв АА. Гражданският процес казва: „Има ли спор, има и процес. Няма ли спор, няма процес”. Докато административен процес е и издаването на акта, и неговото изпълнение. Но този проблем вече е преодолян, и гражданският и наказателният процес възприемат широкото понятие. 

**Като дейност по издаване на различни видове АА.** Производството е оформено като самостоятелно изискване за законосъобразността на всеки отделен АА. Законодателят иска да предпише на администрацията начина, по който тя ще действа, процедурата, по която тя ще издаде един AA. Описва се последователността на всички действия, на всички участващи в процеса. Целта е да се ограничи произвола, да бъде обвързана администрацията и да се защитят адресатите на акта (да знаят как се издава и оспорва). Въз основа на наличието на съответните критерии в последствие съдът ще проверява законосъобразността на съответния акт.

**Съвкупност от действия.** Административният процес се разглежда като съвкупност от действията на всички участници, които са насочени или към решаването на някакъв въпрос (има се предвид издаването или изпълнението на един АА), или към решаването на възникнал административно-правен спор (тук имаме предвид проверката, която съдът прави в/у издадения вече АА).

Фазата по издаване и изпълнение са задължителни, а контролната фаза не е задължителна. Тя зависи от мнението на адресата на един Административен акт – ако той счита, че актът е перфектен, то няма да го обжалва и може да се прескочи цялата фаза по контрол на акта, тоест тази фаза е възможна, но не е задължителна, достатъчно е да има издаване и изпълнение.

**Предмет.** Предмет на административния процес са обществените отношения, които се развиват в сферата на нормотворческа, изпълнително-разпоредителна дейност или правораздавателната дейност на административните органи.

**Съотношението между понятията процес и производство**

**В гражданския процес** процесът е дейност, представляваща решаване на спор. Всичко друго, което прави гражданският съд и което не е решаване на спор, представлява производство, тоест производството е по-широко като понятие.

**В административния  процес** процесът е по-широкото понятие. Той се състои от различни административни производства: Така например основаното производство е това по издаването, оспорването и изпълнението на ИАА по АПК, но в същото време производства се наричат и неговите отделни фази – производство по издаване на ИАА, по оспорване, по изпълнение. 

**Обща и специална клауза**

**Общата клауза** – принципно разрешение на едно национално законодателство, според което всеки АА може да се обжалва пред съд. Когато това е решението на едно национално законодателство, имаме реализиран принцип на разделение на властите.

**Специална клауза –** означава наличието на тотална забрана за оспорване на АА пред съд, тоест ако в една страна има такава клауза, съдът няма право да контролира и да възпира незаконосъобразните актове на изпълнителните органи, тоест тук не е реализиран принципът.

**България** има съчетано прилагане на общата и специалната клауза.

Голяма част от АА попадат в приложното поле на АПК, тоест за тях важи общата клауза, обшият ред, предвиден в АПК. Една част са изобщо забранени за оспорване пред съд (актовете на президента, актове за упражняване на законодателна инициатива, актове във връзка с отбраната и сигурността). 1%-4% се обжалват въз основа на специална клауза, пред съд или пред юрисдикция не по реда на АПК, а по реда, предвиден в специалния закон. Специалният закон като казва, че даден акт трябва да се обжалва по специален ред, предвижда и какъв е редът за това.

## Принципи на административния процес
Административният процес може да бъде обяснен като част от процес изобщо, който се дели на граждански, наказателен и административен. Щом е част от цялостния процес, не може да няма принципи, общи за процеса изобщо. Те са основни, т.е. общоважащи за всички процеси. Принципите трябва да важат за 3-те фази в административния процес (издаване, контрол и изпълнение на АА).

За пръв път в АПК бяха изброени т.нар. основни принципи – това са основни принципи на производствата по АПК и важат за всички фази. Недостатък е лошата формулировка и това, че се смесват основни и допълнителни принципи. Ако сме в ЗАНН трябва да ги извличаме от една или друга разпоредба.

**Законност (чл. 4 АПК).** Този принцип произтича от подзаконовия характер на изпълнителната дейност изобщо. Означава, че издавайки, контролирайки или изпълнявайки даден АА, органите на администрацията трябва да следват йерархията на нормативните актове. Чл. 4 АПК изброява четири от 5-те изисквания за законосъобразност на всеки АА – компетентност, цели, съобразяване с материалния закон, производство.

**Прилагане на НА от по-висока степен (чл. 5 АПК)**

**Съразмерност (чл. 6 АПК).** Прилага се, когато административните органи работят при оперативна самостоятелност. Начинът, по който ще се изпълнява един акт, трябва да се определя от тежестта на задълженията (ал. 2). Според ал. 3 авторът на акта трябва да намери най-благоприятния за адресатите начин. Освен това трябва да се търси такава възможност, която да е осъществима най-икономично (ал. 4). Друго измерение на този принцип е, че административните органи трябва да се въздържат от актове и действия, които могат да причинният вреди.

**Истинност (чл. 7 АПК)**. Този принцип е основен за всички видове процес и освен това присъства във всички фази. Трудно можем да разгледаме принципите отделно. Обикновено един принцип осигурява прилагането на друг.

Чл. 7. (1) Административните актове се основават на действителните факти от значение за случая.

(2) На преценка подлежат всички факти и доводи от значение за случая.

(3) Истината за фактите се установява по реда и със средствата, предвидени в този кодекс.

**Равенство (чл. 8 АПК)**. Съобразно този принцип всяка срана може да представя доказателства. Този принцип трябва да осигури равни процесуални права и възможности на заинтересуваните от производството, за да участват в тях и за защита на техните права и законни интереси. Напр. ако едната страна може да поиска експертиза, то и другата може.

**Служебно начало (чл. 9 АПК).** Този принцип е насочен към 2 субекта:

1. към административните органи, които ще издават или ще изпълняват един АА (ал. 1).
2. към съда, когато спорът е отнесен към него (ал. 3)

Чл. 9. (1) При условията, посочени в закона, административният орган е длъжен да започне, да проведе и да приключи административното производство, освен ако издаването на акта е предоставено на свободната му преценка.

(2) Административният орган събира всички необходими доказателства и когато няма искане от заинтересованите лица.

(3) Съдът указва на страните, че за някои обстоятелства от значение за решаване на делото те не сочат доказателства.

(4) Административният орган и съдът осъществяват процесуално съдействие на страните за законосъобразно и справедливо решаване на въпроса - предмет на производството, включително със споразумение.

Ал. 3 на чл. 9 е насочена към съда, тя има предвид контролната фаза. Този принцип има две измерения – чл. 168 АПК и чл. 146 АПК. Съдът не е обвързан от оплакванията, направени в жалбата. Той обявява нищожност на акта, дори и да липсва искане за това. Това е принципът на „бедните“ страни. Този принцип има силен социален елемент (в бедните страни хората не могат да си позволят правна помощ и по този начин се защитават техните права). В богатите страни важи принципът на диспозитивното начало – съдът е обвързан само от оплакванията на жалбата и преглежда само съответното искане.

**Бързина и процесуална икономия (чл. 11 АПК).** Принципът на бързина присъства навсякъде във всички производства. Изразява се в кратки срокове, които АПК предвижда за едно или друго действие, за едно или друго произнасяне. АПК работи с два вида срокове основно. Най-често срещаният срок е 14 дни, а по-рядко – 1-месечен срок (например съдът трябва да се произнесе в такъв срок). Принципът на процесуална икономия – част от съдържанието на принципа е и желание за бързина, но основното е пестенето на разходи и от друга страна по-бързото окончателно приключване на въпроса (напр. съдът е предвиден като инстанция по същество). Принципът за бързина няма нищо общо с процесуалната икономия и според проф. Хрусанов те трябва да са отделени. 

**Самостоятелност и безпристрастност (чл. 10 АПК).** В този принцип се съдържа и забраната за изземване на компетентност. Съгласно чл. 10, ал. 2 ако има съмнения за безпристрастността на административния орган, трябва да се направи отвод.

**Достъпност, публичност и прозрачност (чл. 12).** Това са 3 отделни принципа, но са много трудно осъществими. Достъпност означава, че не се плащат никакви такси за разглеждането на някакъв въпрос в рамките на администрацията или при решаването на административен спор. Освен това принципът за достъпност е свързан с разноските по административни дела- те по принцип не се дължат, освен ако в този кодекс или в друг закон не е предвидено нещо друго.

**Последователност и предвидимост (чл. 13 АПК)**. Това е нов принцип и важи само в случаите, когато един АА се издава при оперативна самостоятелност (ако 1 орган в 10 случая предприема едни и същи действия, трябва и в последващите да е така).

**Комплексно административно обслужване** (чл. 13а АПК) - важно е да изясним какво е административна услуга - виж т. 2 от допълнителните разпоредби на Закона за електронното управление; що е комплексно административно обслужване - т. 5 от ДР на АПК; изясняване на легална дефиниция за административен орган - т. 1 от ДР на Закона за електронното управление; легална дефиниция на лица, осъществяващи публични функции - т. 11 от ДР на Закона за електронното управление; легална дефиниция на организации, предоставящи обществени услуги - т. 14 от ДР на Закона за електронното управление; първичен администратор на данни- чл. 2, ал. 2 от Закона за електронното управление

**Език (чл. 14 АПК).** Всички производства се водят на български език. В чл. 14 се посочва кога се назначава преводач, тълковник.

**Принцип на отговорността –** всеки участник в административния процес носи отговорност за своите действия – т.е. ако чрез правонарушение засегне чужди права и законни интереси, ще трябва да понесе предвидените санкционни последици. Освен изброените има и нови принципи, които не са основни – те важат за контролната фаза.

**Принципи на административнонакзателния процес** – голяма част от дотук споменатите важат и тук:

1. принцип за това, че наказаният е **невинен** до доказване на противното.
2. принцип за **непосредственост** – разгръща се напълно, когато се стигне до съд, защото той е принцип на правосъдието.
3. принцип на **публичност** – основен е в гражданския и наказателния процес и означава, че всички дела се гледат при открити врати. Изключение е един наказателен процес да е закрит. В административния процес не можем да искаме публичност при издаването на един АА.
4. принцип на **устност** – основен за гражданския и наказателен процес, съдът трябва да изслуша страните, вещите лица, свидетелите. Поради естеството на административния процес този принцип присъства само при разглеждането на административноправни спорове. Има го и в другите, но при по-ограничени случаи.

## Участници, субекти и страни в процеса
**Участници в АП –** всички лица, органи или организации, които по някакъв повод участват в процеса като цяло и имат определени процесуални права и задължения при протичането на различни видове производства, образуващи процеса. Всеки от участниците обаче има собствена задача, но положението му е различно. Участник в процеса напр. са адвокатите, свидетели, вещи лица, органът, който издава акта, адресатът на акта, жалбоподателят, прокурорът, ако е протестирал акта, омбудсманът и т.н. Различно е положението на АО в различните производства по АПК и ЗАНН.

Някои от участниците обаче имат основна функция в процеса, а други само подпомагат решаването на един въпрос или решаването на възникнал правен спор. Затова казваме, че ролите на тези две групи лица са различни. От групата на участниците в процеса се оформя следващата група: Субекти на АП

**Субекти на АП -** това са тези от участниците в АП, които *със собствени действия могат да слагат началото на процеса, могат да го придвижват, развиват или могат да го приключат*. Напр. когато един *гражданин* поиска издаването на АА, с подаването на молбата той става инициатор на производството по издаването на АА, следователно той е субект. *Органът, който издава АА служебно*, също е субект на процеса. *Прокурорът* може винаги да протестира издадения АА, ако смята, че той е незаконосъобразен. С подаването на протеста, той слага начало на фазата по оспорването на АА, значи и той трябва да се счита за субект. Към субектите трябва да се отнесе и  *решаващият спора орган* – когато сме пред *съд*, съдът е този орган, който  може с действията си да сложи край на спора, той приключва спора и следователно и него трябва да го разглеждаме като субект.

**Страни в АП** – най-тясното понятие. Това са тези от участниците в АП, които  бранят собствени права или собствени, защитени от правото интереси. Без страните на процеса той е немислим. Те са основен участник и без тях не може. Това са тези, на първо място, *за които актът създава права, задължения или засяга интереси.* Органът, който е *автор на акта*, в определени случаи също трябва да се разглежда като страна в АП, защото когато издаденият АА бъде протестиран или обжалван пред съда, органът, издал акта,  трябва да брани издадения от него акт, да докаже, че актът му няма никакъв дефект.

Страни в материалното правоотношение – гражданинът или организацията, адресати на бъдещия АА, и АО, който има право да издава акта. Трябва да се прави разлика между страна в ПО и страна в АП. Органът, автор на акта, безспорно е страна в ПО с гражданина. Той обаче не е страна в АП в производство по издаване на ИАА. Страни в процесуални ПО – всички участници по един или друг повод влизат в определени процесуални ПО с администрацията в рамките на изпълнителната власт. Страни в АП – двете страни от основното материално административно ПО – гражданите и органът-автор на акта. Страните в АП съвпадат със страните в материалното ПО.

Обобщение: Страни в АП могат да бъдат само лица и организации, които са носители на материални права или задължения и на защитени от правото интереси. Участници ще бъдат освен страните в материалното ПО и всички останали лица или организации, които по някакъв повод участват в процеса.

**Друго понятие за субекти на АП** (по-кратко и неточно) – двете спорещи страни и решаващият спора орган. Това определение има предвид единствено съдебната фаза/съдебният надзор върху издадения АА.

**Положението на администрацията в АП.** Трябва да се прави  разлика между страни в ПО и страни в АП. Много различни са двете понятия. Ако говорим за страни в ПО, страните могат да страни в материални ПО или в процесуални ПО. Това е едно. Съвсем друго е страна в АП. Един гражданин, който има право да се пенсионира се обръща с молба до съответния административен орган, който трябва да му определи размера на пенсията. По закон всеки,  навършил определен възраст, има материалното право да се пенсионира. Значи предварително очертани страни в едно материално ПО. Когато се поиска издаването на АА възниква процесуално  ПО, като страни са бъдещият адресат на акта и органът, който го издава. Страните в основното ПО са този, който има право да получи акта и този, който по закон трябва да издаде акта. Страна в АП е нещо друго. *Страната в АП брани собствени права, защитава собствени правни интереси*. Това е безспорно адресатът на акта, който за него създава права или на него възлага задължения, който е пряко засегнат. Но в процеса изобщо има едно правило, че *в един орган не могат да се слеят качеството страна в процес и качеството на решаващ спора орган*. Във всички случаи, когато се намираме пред съд, имаме три участника. Няма съдебно производство без две спорещи страни и орган, решаващ спора. Когато сме пред съд, когато имаме две спорещи страни, преки отношения между тях не може да има. Всички искания, молби, възражения между двете спорещи страни минават през съда. Единият поискал вещо лице, свидетели и т.н. – дали ще се допуснат, решава съдът. Субекти на процеса са двете спорещи страни и решаващият спора орган (това е по-краткото определение за субекти). Двете страни са равнопоставени. Не може администрацията, когато сме в производството по издаване на АА, да я разглеждаме като страна в АП, страните трябва да са равнопоставени. 

Изводът е, че ако вървим през всички стадии на процеса, трябва да видим във всяко от производствата кой е решаващият орган и ако е решаващ орган, то той не може да бъде едновременно и страна в АП по издаване на АА. Щом органът издава властническо волеизявление, с което решава въпроса, не можем да го разглеждаме като страна в АП. При производството  по издаване на АА, АО е страна в ПО, но не и страна в АП. В правото по изпълнение, особено ако се налага принудително изпълнение, отново то зависи от администрацията, тя е решаващ въпроса орган и като стигнем пред съд и пред първата, а и пред втората съдебна инстанция съдът е решаващият орган => тогава АО става страна в АП, тогава те имат равни процесуални възможности.  

**Най-добрият критерий за определяне на това кой е страна в процеса е да видим кой е решаващият орган.**

