---
title: Тема 04
---

# **Тема 4. Форма на държавно управление и държавно устройство.**
## Форма на държавно управление.
Понятието за форма на държавата е не само сложно обусловено, но и сложно съставно. То се разлага на две относително самостоятелни понятия – форма на ***държавно управление*** и форма на ***държавно устройство.*** Освен демократичната същност на властта върху формата на държавата оказват влияние историческата традиция, в т.ч. еволюционният или революционен начин на скъсване със системата на абсолютната власт, приемствеността или прекъсването в собствения, национален конституционализъм и интензивността на външното влияние върху изграждането на една или друга национална държава и др. фактори от икономическо, социално, политическо, културно – цивилизационно и народопсихологическо естество.

Формата на държавно управление включва системата от конституционно установени държавни органи, които определят характера на държавата – начина на образуването им, мястото им в държавната организация, формирането и структурата на техните органи, както и предоставените им основни правомощия и установения между тях баланс.

**Формата на държавно управление** е непосредствено свързана с източника на властта на държавния глава (чрез наследяване или чрез избор), но не се изчерпва с него, а обхваща организацията и начина на действие на цялата система на публичната власт. Формата на държавно управление зависи непосредствено от начина на формиране, от разпределението на функциите и от принципите на взаимоотношенията между висшите органи на публичната власт, преди всичко между държавния глава и изпълнителната власт.

В науката и в държавната практика се обособяват две основни форми на държавно управление – монархия и република – главният разграничителен критерий е свързан с източника на властта на държавния глава – в единия случай той е по линия на принципа за наследяване, в другия – при действието на принципа за изборност. 

**Монархията** е претърпяла сериозна историческа еволюция и познава различни разновидности: 
1) абсолютна монархия – пълна концентрация на властта в ръцете на монарха, 
1) конституционна монархия – компромисно разпределение на властта между държавен глава и представителна институция 
1) парламентарна монархия – парламентарен суверенитет и предимно представителни функции на държавния глава, в най-ново време – развитието му като “неутрална власт”.

**Съвременната република** съществува в две основни разновидности – президентска и парламентарна република, както и в някои варианти на смесена форма. Външният отличителен белег на двете разновидности е в ролята на държавния глава. 

При президентската република президентът е едновременно и глава на изпълнителната власт, т.е. министър-председател, а правителството не дължи съществуването си на доверието на парламента, то не е парламентарно.

Ако президентската форма на управление може да се разглежда единствено като разновидност на републиката, съвременното парламентарно управление, разбирано в широкия смисъл на думата, до голяма степен се подчинява на еднакви принципи и при републиката, и при монархията. В неговия относително завършен вид парламентарното управление е републиканско. Като конкретна форма на държавно управление парламентарното управление има своето централно ядро във взаимоотношенията между законодателна и изпълнителна власт. Тези взаимоотношения могат да се анализират както от институционална, така и от социално-структурна гледна точка.

Конституцията на страната решава този въпрос още в ал. 1 на чл. 1: “България е република с парламентарно управление”. С този текст е направен изборът едновременно за републиката и за нейната парламентарна разновидност. Републиканската традиция доказа по-голяма устойчивост и по-голяма близост с народопсихологията. Затова и при парламентарните и обществените дебати по време на Великото Народно събрание, и в процеса на работа върху проекта за нова Конституция привържениците на монархията останаха малцинство. Конституцията на България от 1991 г. е последователно републиканска. Тя е приета от квалифицирано републиканско мнозинство, което отразяваше и изразяваше въжделенията на преобладаващата част от българските избиратели.

В тесен смисъл на думата парламентарното управление се отличава с такива взаимоотношения между законодателна и изпълнителна власт, при които парламентът определя законодателните основи и дава живот на висшата изпълнителна власт. С други думи правителството е парламентарно, то съществува и действа въз основа на доверието на парламента.

Възприетата в Конституцията на Република България форма на парламентарно управление има определена специфика – държавният глава няма право нито самостоятелно, нито по инициатива на правителството да разпуска парламента. Единственото допуснато изключение е след три неуспешни опита в рамките на дадена легислатура да се формира правителство. Има и още една, дори по-съществена особеност. Тя е свързана с възприетия начин на избиране на държавния глава. Прякото избиране на президента от населението като принцип е характерно за президентското управление или поне – за смесената форма от типа на тази на Френската република.

## Форма на държавно устройство.
Формата на държавно устройство се отнася до организацията на територията на държавата. Тя се обуславя от носителя на държавния суверенитет и от функционалното разпределение на държавните териториални органи. Държавното устройство отговаря на въпроса как е организирано териториалното пространство на страната, какви са взаимоотношенията между центъра и останалите държави.

Държавите биват-унитарни, федеративни, конфедеративни и държавна Уния.

**Унитарна държава** - суверенитетът е неделим. Тя има изградена единна система от Държавни органи; единна Конституция; единно законодателство и единно гражданство. Териториалната и организация също е единна. Територията и се дели на различни административно - териториални единици - области, окръзи, райони, околии, общини или др.

**Конфедерация** - съюз от държави. Създава се на договорна основа между две или повече държави. Конфедеративния съюз е неустойчива общност от държави, които съхраняват своя суверенитет. Субектите на конфедерацията имат своя независима държавна организация.

ЕС притежава белезите на конфедерация. Конфедерацията създава свои органи които се грижат за общите дела на съюза.

**Федерация** - съюзна държава. Тя е единна, държава която трайно обединява множество държави или държавни образувания. Федерацията има общи органи - парламент, правителство, върховни съдийски органи. Обикновено е двукамерен - едната се избира от цялото население, а другата камара - от представители на държавните образувания, които са субекти.

**Уния** - особено държавно формирование, което се характеризира с лабилни връзки между държавите.

- лична уния - едно лице - монархът, е глава на две или повече суверенни държави. Нетрайно обединение.
- реална уния - един монарх е държавен монарх на множество суверенни държави, но съюзът между тях е траен и е скрепен в конституциите на държавите.

България е унитарна държава. В трите нейни конституции не е регламентирана формата на държавно устройство. Съгласно Чл. 2 ал. 1 КРБ 1991: “Република България е единна държава с местно самоуправление. В нея не се допускат автономни териториални образувания”.

Промяна на във формата на държавното устройство е изключително правомощие на ВНС.

Територията на България се дели на административно - териториални единици, които са част единната територия на Държава. Според Конституцията (чл. 135 ал. 1) Територията на Република България се дели на общини и области. Териториалното деление и правомощията на столичната община и на другите големи градове се определят със закон. Други административно-териториални единици и органи на самоуправление в тях могат да бъдат създавани със закон. 

