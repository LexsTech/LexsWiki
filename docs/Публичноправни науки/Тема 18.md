---
title: Тема 18
---

# **Тема 18. Органи и система на съдебната власт.**
## Система на Съдебната власт 
Правораздаването се осъществява от Върховния касационен съд, Върховния административен съд, апелативни, окръжни, военни и районни съдилища. Със закон могат да се създават и специализирани съдилища. Извънредни съдилища не се допускат.

Органите на съдебната власт изграждат една единна независима система. Тя интегрира 3 относително самостоятелни във функционално и структурно отношение подсистеми: **съдебните**, **прокурорските** и **разследващите органи**. Създадена е обединяваща административна структура – Висшия Съдебен Съвет, като към него има Инспекторат. Той осъществява кадровата политика и решава основни организационни проблеми на съдебната власт. Трите подсистеми притежават организационна автономност, без това да ги противопоставя една на друга. 

Съдебната власт във функционален аспект включва дейността по предварително разследване на наказателни дела, прокурорския надзор за законност и правосъдието. Те работят в тясно взаимодействие по осъществяване на правосъдната функция. Дейността на разследващите органи е началната фаза на наказателния процес. След нейното приключване прокурорските органи дават заключение и ако са налице достатъчно данни за извършено престъпление, както и законови основания пристъпват към предявяване на обвинението, разследването и по съответния ред предават обвиняемия на съд. Той е органът, който по установена процедура води съдебното следствие и налага санкция или освобождава от отговорност. Съдебното дирене и приемане на съответния акт (присъда или решение) е заключителния стадий от дейността на съдебната власт. 

## Съдебни органи
В основата на съдебната власт стоят **съдилищата**. Съдебната власт административно се оглавява от **Висшия съдебен съвет** – той не е правосъден, а **висш административен орган**. Системата на съдилищата включва: ВКС, ВАС, апелативни, окръжни, военни и районни съдилища, а също и специализиран наказателен съд. При необходимост могат да се създават специализирани съдебни органи – трудови съдилища и др. Създаването на извънредни съдилища не се допуска. С изключение на ВАС и военните и военно апелативните съдилища, които са специални, другите са общи.

Организацията на системата на съдебната власт се характеризира чрез два принципа: 

- приближаване на правосъдието до населението и 
- триинстанционност на съдебното производство – първоинстанционно, въззивно и касационно, освен ако в процесуалния закон не е предвидено друго. 

Отношения на инстанционност - за да се осигури установяване на истината. С оглед на това съдилищата се делят на първоинстанционни, второинстанционни и съдилища трета инстанция. Първа и втора инстанция са съдилища по същество.

**ВКС –** висша съдебна инстанция по граждански и наказателни дела. Осъществява върховен съдебен надзор за точното и еднакво прилагане на законите от всички съдилища. Юрисдикция - върху цялата територия на България. ВКС се състои от гражданска, търговска наказателна колегия. Съдиите от всяка колегия образуват общо събрание. Общото събрание издават тълкувателни решения, които са задължителни за органите на съдебната и изпълнителна власт. Всички съдии на ВКС образуват пленум на ВКС. Пленумът на ВКС се състои от всички съдии без командированите. Той определя броя на съставите и техния състав, изслушва кандидатите за председател на съда и за председатели на отделенията. Председателят осъществява общо организационно и административно ръководство на ВКС. Той представлява съда като юридическо лице и орган на съдебната власт, организира работата на съдиите, свиква и ръководи заседанията на общото събрание на колегиите и на пленума и др.

**ВАС** – висша съдебна инстанция в административното правораздаване за осъществяване на върховен съдебен надзор над административните съдилища за точното и еднакво прилагане на законите. Юрисдикция - върху цялата територия на България. Той е касационна инстанция за съдебните актове на всички съдилища относно законосъобразността на административните актове. Той е единствената инстанция, която се произнася законосъобразността на актовете на Министерски съвет и на отделните министри. Разделен е на колегии, които се ръководят от председателя или негов заместник, който може да председателства съдебните състави от съответната колегия, при спазването на принципа на случайния подбор при разпределението на делата. Пленумът на ВАС се състои от всички съдии без командированите. Председателят на ВАС осъществява общо организационно и административно ръководство. Той представя съда като юридическо лице.

Апелативни съдилища - разглеждат като въззивна инстанция делата образувани по жалби и протести срещу първоинстанционните актове на окръжните съдилища в техния район. Те осъществяват организирането, ръководство и контрол на дейността на окръжните съдилища от техния район. Апелативния съд се състои от граждански, търговски и наказателни отделения. 

Окръжни съдилища - като първа инстанция - граждански и наказателни дела определени със закон и като (втора) въззивна инстанция - дела по жалби срещу съдебни актове на районните съдилища. Ръководят и контролират дейността на районните съдилища в съответния район. Окръжните съдилища имат общо събрание в което участват всички съдии. В София - Софийски градски съд има всички права на окръжен съд.

Районни съдилища - основни първоинстанционни правосъдни органи. На тях са подсъдни всички дела, освен онези които със закон не са подсъдни на друг съд. 

Административни съдилища - разглеждат административните дела като първа инстанция Административните съдилища разглеждат определените със закон административни дела като касационна инстанция. 

Военни съдилища - компетентността им се определя със закон и те са приравнени на окръжен съд. Подсъдни на тях са всички дела в страната, които касаят лица от въоръжените сили, МВР, областта на националната сигурност.

Тълкувателна дейност – При противоречива или неправилна практика по тълкуване и прилагането на закона се приемат тълкувателни решение, от различните колегии. Искането за приемане на тълкувателно решение или постановление могат да правят председателят на върховния касационен съд, председателя на ВАС, главния прокурор, министърът на правосъдието, омбудсмана или председателят на Висшия адвокатски съвет. Те са задължително само за органите на съдебната и изпълнителната власт, за органите на местното самоуправление, както и за всички органи които издават актове. ВАС и ВКС могат да сезират конституционния съд.

## Прокуратура
Система от специализирани органи на съдебната власт, които упражняват ***надзор за законност***. Структура на прокуратурата** *–* в съответствие със структурата на съдилищата. Прокуратурата в Република България се състои от Главен прокурор, Върховна касационна прокуратура, Върховна административна прокуратура, апелативни прокуратури, военно-апелативна прокуратура, окръжни прокуратури, в състава на които са окръжните следствени отдели, военно-окръжни прокуратури и районни прокуратури. Прокуратурата е единна и централизирана. Всички прокурори и следователи са подчинени на главния прокурор. Всеки прокурор е подчинен на съответния по-горестоящ по длъжност, а всички прокурори и следователи са подчинени на административния ръководител на съответната прокуратура.

**Главната прокуратура** се ръководи от **главен прокурор**, подпомаган от **заместник - главните прокурори** **при Върховната касационна прокуратура и Върховната административна прокуратура**. Главният прокурор осъществява надзор за законност и методическо ръководство върху дейността на всички прокурори. **Военната прокуратура** е военно учреждение, чиито ръководител е прокурорът на военните сили. 

**Прокурорски надзор -** за точното спазване на законността от държавните, общинските и обществените органи, от гражданите и юридически лица. Надзор само за законност.

**Принципи за организация и дейност на прокуратурата** 

**Централизъм** – всеки прокурор е подчинен на съответния по-горестоящ по длъжност, който може да му дава задължителни писмени указания.

**Единство** – прокуратурата е изградена като единна система. 

**Независимост** – в дейността на прокуратурата няма право да се намесва изпълнителната власт.

**Законност** – трябва да действат законосъобразно.

Функции на главния прокурор:

1. Ръководи и представлява прокуратурата, организира дейността на върховните прокуратури
2. Организира и разпределя работата между своите заместници
3. Назначава и освобождава служители във Върховната касационна прокуратура, Върховната административна прокуратура
4. Осъществява надзор за законност и методическо ръководство върху дейността на всеки прокурори и следователи за точно и еднакво прилагане на законите.
5. Ръководи контролната дейност на прокуратурата.

**Функции на прокуратурата и прокурорите:**

Прокуратурата следи за спазване на законността, като:

1. ръководи разследването и упражнява надзор за законосъобразното му провеждане;
2. може да извършва разследване;
3. привлича към отговорност лицата, които са извършили престъпления, и поддържа обвинението по наказателни дела от общ характер;
4. упражнява надзор при изпълнение на наказателните и други принудителни мерки;
5. предприема действия за отмяна на незаконосъобразни актове;
6. в предвидените със закон случаи участва в граждански и административни дела.

## Следствие
Следствени органи са **Националната следствена служба** и **окръжните следствени отдели** **в окръжните прокуратури**. Следственият отдел в Софийската градска прокуратура е със статут на окръжен следствен отдел. Националната следствена служба се състои от следователи. В Националната следствена служба има специализирани отдели за разследване по дела с особена фактическа и правна сложност, по дела за престъпления, извършени в чужбина, по искания за правна помощ, както и за разследване по дела в други случаи, предвидени със закон. Националната следствена служба се ръководи от главния прокурор пряко или чрез директора, който е и заместник на главния прокурор по разследването. Директорът на Националната следствена служба осъществява административно и организационно ръководство на следователите и служителите в Националната следствена служба и методическо ръководство на следователите от окръжните следствени отдели в окръжните прокуратури. Окръжните следствени отдели в окръжните прокуратури се състоят от следователи. Следователите в окръжните следствени отдели в окръжните прокуратури осъществяват разследване по дела, възложени им от административния ръководител на окръжната прокуратура. Разпорежданията на следователите във връзка с разследването са задължителни за всички държавни органи, юридически лица и граждани.

## Висшият съдебен съвет 
Не е** орган на съдебната власт. Състои се от 25 члена, които трябва да са избрани измежду съдии, прокурори, следователи, хабилитирани учени по правни науки, адвокати или други юристи. 11 от членовете на Висшия Съдебен Съвет се избират от народното събрание и 11 от съдебната власт чрез провеждане на делегатски събрания на съдии, прокурори и следователи. Председателят на ВАС и на ВКС и гл. прокурор са останалите 3 членове по право. Мандатът на членовете на Висшия Съдебен Съвет е пет години и те не могат да бъдат преизбирани веднага след изтичане на този срок. Заседанията на Висшия Съдебен Съвет се ръководят от министъра на правосъдието, но той няма право на глас. Правомощията на Висшия Съдебен Съвет са:

1. предлага на президента да назначи или освободи председателя на ВАС, на ВКС, гл. прокурор и директора на НСС;
2. определя броя на районите, седалищата на съдилищата по предложение на министъра на правосъдието;
3. определя броя на съдиите, прокурорите и следователите;
4. назначава, освобождава, повишава, понижава, премества от длъжност съдии, следователи и прокурори;
5. определя възнаграждението им;
6. взема решение за снемане на имунитета им или временно отстраняване от длъжност по искане на гл. прокурор;
7. внася в МС проект за бюджета на съдебната власт и контролира изпълнението му.
8. налага дисциплинарните наказания понижаване и освобождаване от длъжност на съдиите, прокурорите и следователите

Висшия съдебен съвет се състои от всички членове на Висшия съдебен съвет. Съдийската колегия на Висшия съдебен съвет се състои от 14 членове и включва председателите на Върховния касационен съд и на върховния административен, шестима членове избирани пряко от съдиите и шестима членове избирани от Народното събрание. Прокурорската колегия на Висшия съдебен съвет се състои от главния прокурор, четирима членове избирани пряко от прокурорите, един член избиран от следователите, петима членове избирани от Народното събрание. Правомощията на колегиите е да назначават, повишават, преместват и освобождават от длъжност съдиите, прокурорите и следователите, правят атестации, налагат дисциплинарни наказания, назначават и освобождават административните ръководители. 

Заинтересованите лица могат да оспорват решенията на колегиите и пленума в 14 дневен срок от съобщаването им. Жалбата не спира изпълнението им. Жалбата се разглежда от състав от Върховният административен съд.

Инспектор към висшият съдебен съвет – главен инспектор и 10 инспектора, обикновени, избрани от народното събрание. Главния инспектор и инспекторите са независими и се подчиняват само на закона. Инспекторатът проверява дейността на органите на съдебната власт, без да засяга независимостта на съдиите, съдебните заседатели и прокурорите. Инспекторатът отправя сигнали, предложения и доклади до други държавни органи, включително до компетентните органи на съдебната власт.

## Статут на съдиите, прокурорите и следователите
Назначаване – съдиите, прокурорите, следователите има особен служебен статус. Теорията и практиката приемат, че тези правоотношения не са трудови, нито служебни. Правоотношенията са самостоятелен вид административни правоотношения на платена държавна служба, предназначени да обезпечават осъществяването на основната функция на съдебната власт – защита на правата и законните интереси на гражданите, юридическите лица и държавата.

Несменяемост – с навършване на петгодишен стаж, съдията, прокурор или следовател и след атестиране с решение на съответната колегия става несменяем. За да бъде освободен трябва да навърши 65 годишна възраст, да подаде оставка, да влезе в сила присъда, трайна фактическа невъзможност да изпълнява задълженията си или тежко или системно нарушение на служебните си задължения.

Имунитет – не носят наказателна и гражданска отговорност за техните действия или за постановените от тях актове, освен ако извършеното е умишлено престъпление от общ характер.

Дисциплинарна отговорност по реда на Закона за съдебната власт. Дисциплинарна отговорност се носи независимо от гражданската, ако такава се предвижда за нарушението
