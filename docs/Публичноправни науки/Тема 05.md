---
title: Тема 05
---

# **Тема 5. Принципите на народния суверенитет и разделението на властите.**
## Народен суверенитет
Народния суверенитет се определя като независимост и върховенство на социалните общности, обособени в нация и народ и на неговата държавна организация.

Суверенитетът е една от най-сложните и богати на съдържание конституционноправни категории. Най-общо суверенитетът може да се определи, като **независимост и върховенство на народа и на неговата държавна организация**.

Принципът на народния суверенитет е легитимиран в почти всички съвременни демократични конституции. Той се проявява в няколко разновидности като негови носители са различни правни субекти

**Първата форма** на държавен суверенитет е независимост на държавата и държавната власт от другите държави и държавни власти. То е реална възможност на държавата независимо да осъществява своята власт, вътрешна и външна политика, де се съхрани териториалната неприкосновеност и национална сигурност. Съгласно чл. 9 от КРБ Въоръжените сили гарантират суверенитета, сигурността и независимостта на страната и защитават нейната териториална цялост. 

В съвременния свят държавния суверенитет има твърде относителен характер. Абсолютна политическа и икономическа независимост, особено на малките държави и то в период на криза е практически неосъществима. Не е възможно държава, която е икономически зависима от международни др. финансови институции, която е вкл. в международни политически структури, интегрирана във военни блокови структури, да бъде абсолютно суверенна. Но ограничаването на суверенитета е накърняване на държавната и национална идентичност. Държавният суверенитет трябва да се отстоява в рамките невъзможното, в съответствие с основните национални интереси.

**Втората форма** - Национален суверенитет - право на нацията на самоопределение. Тя сама определя формата на държавно управление и държавно устройство. 

**Третата форма** - Народен суверенитет - източник и субект на властта в държавата е народът. На него принадлежи върховенството при осъществяване на държавната власт. Съдържание на този принцип е народовластието осъществено чрез различни форми и способи - чл. 1 от КРБ прогласява принципа на народния суверенитет: 

**Чл. 1.** (1) България е република с парламентарно управление. 

(2) Цялата държавна власт произтича от народа. Тя се осъществява от него непосредствено и чрез органите, предвидени в тази Конституция.

(3) Никоя част от народа, политическа партия или друга организация, държавна институция или отделна личност не може да си присвоява осъществяването на народния суверенитет.

Двете форми за осъществяване на държавна власт от народа са:

- непосредствена - чрез референдум (допитване до народа);
- представително - чрез избрани за целта органи.

Върховенството на народа е самата същност на принципа на народен суверенитет, т. е. никой субект не може да стои над народа.

Народният суверенитет се изразява във върховенството на народната власт, в това, че цялата държавна власт произтича от народа и се осъществява от него непосредствено или чрез държавните органи. Носител на тази власт е народът в неговата цялост. Никоя част от народа, политическа партия или друга организация, държавна институция или отделна личност не може да си присвоява осъществяването на народния суверенитет – идеята за неделимост на народната власт и нейното безусловно върховенство.

Народен суверенитет - народовластие, неограничена и първична власт на народа /всички български граждани, независимо от раса, пол, убеждения, религия.../

## Закон за пряко участие на гражданите в държавната власт и местното самоуправление общи положения
Този закон урежда условията, организацията и реда за пряко участие на гражданите на Република България при осъществяване на държавната и местната власт. Принципите на прякото участие на гражданите в управлението са: 

- свободно изразяване на волята;
- общо, равно и пряко участие с тайно гласуване; 
- равен достъп до информация по поставения за решаване въпрос; 
- еднакви условия за представяне на различните становища.

**Прякото участие се осъществява чрез:**

- референдум – може да се провежда на национално или местно ниво.
- гражданска инициатива – на национално или местно ниво
- общо събрание на населението – на местно ниво

Гражданската инициатива може да се провежда на национално и местно ниво, а общото събрание на населението - на местно ниво.

### Национална гражданска инициатива 

Чрез национална гражданска инициатива гражданите правят **предложения** до Народното събрание или до органите на централната изпълнителна власт за решаване на въпроси от национално значение. Тя се осъществява чрез подписка, организирана от инициативен комитет на територията на цялата страна, като се организира с решение на събрание на не по-малко от 50 граждани с избирателни права. 

Събранието:

- одобрява предложението до Народното събрание или до орган на централната изпълнителна власт, за което да се събират подписи на граждани;
- избира инициативен комитет от участващите в събранието лица, който се състои от трима до 7 членове, включително председател; 
- одобрява бланката за събиране на подписите;
- определя срока и реда за събиране на подписите; местата за събиране на подписите се определят след съгласуване със съответния кмет.

За събранието на гражданите по ал. 2 се съставя протокол, към който се прилага списък с имената, постоянните адреси, ЕГН и подписите на участвалите в събранието граждани.

### Местна гражданска инициатива 

Чрез местна гражданска инициатива гражданите правят предложения до общинския съвет, кмета на общината, на района или на кметството, или до областни или регионални органи на изпълнителната власт за решаване на въпроси от местно значение. Тя също се осъществява чрез подписка, организирана от инициативен комитет на територията на съответната община, район, кметство или населено място, като се организира по решение на събрание на не по-малко от 50 граждани с избирателни права, с постоянен или настоящ адрес на територията на съответната община, район, кметство или населено място. 

Събранието:

- одобрява предложение до общинския съвет, кмета на общината, района или кметството, или до областни или регионални органи на изпълнителната власт, за което да се събират подписи на граждани с избирателни права;
- избира инициативен комитет, който се състои от трима до 5 членове, включително председател; 
- одобрява бланката за събиране на подписите;
- определя срока и реда за събиране на подписите; местата за събиране на подписите се определят след съгласуване със съответния кмет.

За събранието на гражданите по ал. 2 се съставя протокол, към който се прилага списък с имената, постоянните адреси, ЕГН и подписите на участвалите в събранието граждани.

Национална и местна гражданска инициатива се извършват чрез подписка. 

Подписката се провежда в срок, определен от събранието по чл. 45, ал. 2 или чл. 47, ал. 2, но не по-дълъг от три месеца от провеждането на събранието за организиране на национална гражданска инициатива, и два месеца - за местната гражданска инициатива.

Всеки гражданин с избирателни права може да положи подписа си еднократно в подписката, включително и на място, различно от неговия постоянен адрес - за националната гражданска инициатива, а за местната гражданска инициатива - в съответствие с постоянния или настоящия му адрес.

Инициативният комитет организира информационна кампания и обществени дискусии във връзка с предложението, по което се провежда подписката.

В срока по чл. 48, ал. 2 инициативният комитет внася подписката в Народното събрание или в съответния орган на изпълнителната власт - за националната гражданска инициатива, или в общинския съвет, до кмета на общината, района или кметството, или до областните или регионалните органи на изпълнителната власт - за местната гражданска инициатива. 

Подписката е придружена от списък с имената, ЕГН, постоянния или настоящия адрес и подписите на членовете на инициативния комитет и адрес за контакти.

Органите, до които е отправена подписката за национална гражданска инициатива, са длъжни да разгледат направените предложения и в тримесечен срок от връчването на подписката да обявят своето решение и мерките за неговото изпълнение на своите интернет страници, в един национален ежедневник и по обществените електронни медии. 

Общинският съвет, кметът или органите на изпълнителната власт, до които е отправена местната гражданска инициатива, са длъжни да разгледат направените предложения и в едномесечен срок от връчването на подписката да обявят своето решение и предприетите мерки в интернет страницата на общината и в един регионален вестник.

Органите по ал. 1 и 2 са длъжни в срока по ал. 1 писмено да уведомят инициативния комитет за своето решение и за мерките за неговото изпълнение.

Разходите във връзка с организирането на подписката се финансират от граждани и юридически лица, като за целта инициативният комитет открива специална набирателна сметка.

## Разделение на властите.
Разделение на властите – един от основните принципи на правовата държава - не означава съществуването на три отделни власти, а разпределението на функцията на управление на обществото между групи държавни органи. Следователно субекти на властта са органите на изпълнителната, законодателната и съдебната власт. За разделение на властите говори Джон Лок (обосновава съществуването на законодателната и изпълнителната власти, като обявява законодателната за доминираща). 

Теорията за разделение на властите е разработена от **Монтескьо** в неговия труд “За духа на законите”. Монтескьо създава съвременната теория за разделението на властите, която се възприема днес, въпреки че е създадена в условията на конституционна монархия. Поставя знак за равенство между властите и обосновава необходимостта от сътрудничество, а не стремеж за доминиране между тях.Според него държавната власт се дели на законодателна, изпълнителна и съдебна. Техни субекти са различните органи. Законодателната власт се осъществява от политически представители на народа, а изпълнителната е предоставена на монарха. Правосъдието се осъществява в името на монарха. Монтескьо предвижда механизми за ***взаимен контрол***.

Една власт не може да се вмества в осъществяване на функциите на другите власти, но трябва да има механизми, които да регулират взаимоотношенията между тях. Търновската Конституция възприе принципа на разделение на властите, докато двете социалистически Конституции го отмениха и заместиха с принципа на единството на властта. Конституцията от 1991 г. възстанови разделянето на властите, което се счита за гаранция на демокрацията, свободата на личността и ефективното функциониране на държавната система. Въз основа на разделянето на властите са обособени три подсистеми на държавните органи, които представляват относителни автономии, но сътруднически структури в държавната власт.

Разделението на трите власти се прилага на практика от трите подсистеми на държавна власт. Като приемем, че разделението на властите е разделение на държавните функции м/у различни органи, особено важни са взаимоотношенията между тях. Това са взаимоотношения по повод на тяхната компетентност и сътрудничество при осъществяване на единната държавна власт. Оптималните отношения между тях осигурени, чрез съответни възпиращи и балансиращи юридически механизми са гаранция за нормалното и ефективно функциониране на публичната власт. Чл.8 от КРБ гласи: Държавната власт се разделя на законодателна, изпълнителна и съдебна. Конституцията обаче не създава необходимите юридически предпоставки, които да осигурят реалното приложение на принципа. У нас могат да се посочат множество примери за непоследователно и неефективна регламентация и приложение на принципа за разделение на властите. Отсъствието на балансиращи юридически лостове за ефективно взаимодействие м/у трите власти осезателно се чувства в практиката на структурите на публичната власт и държавност. 

