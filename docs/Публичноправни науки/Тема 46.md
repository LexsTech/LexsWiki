---
title: Тема 46
---

# **Тема 46. Правен режим на имуществената отговорност. Субекти на отговорността. Предпоставки за възникване на имуществената отговорност. Основания за освобождаване от отговорност.**
## Имуществена отчетническа отговорност: 
В Чл. 21 ЗДФИ е описан фактическият състав, при който може да възникне имуществена отчетническа отговорност. Общата характеристика на имуществена отчетническата отговорност е следната: принципно става дума за **гражданска отговорност**, като до нейното налагане се стига, **когато има причинени имуществени вреди, открити в резултат на извършена финансова инспекция**. Функцията на имуществената отчетническа отговорност е чрез нея да се възстановят причинените вреди и следователно тя има обезщетителен характер. Въпреки че в теорията се застъпват две становища за  характера на отговорността, се приема, че това е деликтна отговорност. В чл. 21, ал. 1 ЗДФИ е очертан фактическият състав, пораждащ отговорността. 

За противоправно причинени вреди виновните лица носят имуществена отговорност, когато вредата е причинена умишлено, от липси или е причинена не при или по повод изпълнение на служебните задължения. 

Фактическият състав е същият, както при деликтната отговорност, а от друга страна, са изброени конкретните вредоносни фактически състави. Принципът е, че задължение да се опазва имуществото имат не само лицата, които са в трудов договор със съответната организация (с този аргумент се оборва договорната теория), а всяко лице, на което е поверено или борави с държавно или общинско имущество. Обикновено в трудовите договори не се съдържа клауза, че лицето ще пази имуществото. Очертават се трудовите функции, а не задължение по опазване на имуществото. Тази отговорност може да се приложи само в адресатите на контрола, така както са описани в чл. 4 ЗДФИ, и няма да се прилага в частни юридически лица. При тях ще важи общият режим на ЗЗД за непозволено увреждане и режимът на имуществената  отговорност на работника или служителя по КТ. Чл. 203 и сл. КТ уреждат именно тази материя. (КТ урежда „ограничена” имуществена отговорност – възстановяването на вредата е съизмеримо с трудовото възнаграждение.)

*Сравнение с генералния деликт по ЗЗД:* 

Макар че става дума за деликтна отговорност, това е специална деликтна отговорност спрямо общия режим по ЗЗД.

С оглед обема на вредата по общия режим (чл. 51 ЗЗД) се обхващат всички вреди, които са пряка и непосредствена последица от противоправното поведение и се обхващат действително претърпените загуби и пропуснатите ползи. По режима на ЗДФИ не се говори за претърпяна загуба и пропусната полза, а само за действително причинените вреди. В някои от учебниците се използва специален термин „щета”. Изрично в чл. 39 ППЗДФИ е посочено, че причинителят на вредата отговаря за реално причинените вреди, но не и за пропуснатите ползи.

С оглед вредоносния фактически състав по общия режим се възстановяват всички вреди, без значение от вида на деликта. По ЗДФИ се предвиждат няколко форми – умишлено причинена вреда, липси и причинена не при или по повод на изпълнение на трудовите задължения.

От гледна точка на давността общата давност е пет години, а за лихви – три години. В чл. 27 ЗДФИ е предвидена петгодишна давност, включително и за лихвите, и десетгодишен преклузивен срок, като актът за начет е основание за прекъсване на давността.

Реализирането на отговорността по общия режим става по общия исков ред на ГПК, а при специалния режим действа заповедното производство – чл. 410 и сл. ГПК. Всички тези особености обуславят специалния характер на имуществената отчетническа отговорност, като субсидиарно се прилага общият режим.

## Субекти на имуществената отчетническа отговорност: 
Правната уредба е в чл. 23 ЗДФИ. Тук се включва кръгът от лица, които могат да носят отговорност по реда на специалния режим. Разграничаваме две групи лица – на първо място са лицата, които са причинили вреди. Тази категория субекти трябва да има качеството отчетник. Можем да ги посочим като основни субекти и именно тяхната отговорност е деликтна. На второ място, лицата, които са се възползвали от вредите – те не са причинили вредите и отговорността им не е деликтна. Те отговарят на друго правно основание и са посочени в чл. 21, ал. 3 ЗДФИ. Тяхната отговорност е за неоснователно обогатяване. Това са лица, които са получили нещо без правно основание или по дарение в резултат от действията на причинителя на вредата. Такива могат да бъдат ФЛ и ЮЛ. Те отговарят солидарно до размера на полученото. 

**Отчетник:**

В ЗДФИ не се съдържа легална дефиниция на понятието отчетник. Посочени са видовете отчетници и какво вършат. Приема се от анализа на чл. 23 ЗДФИ, че това са лица, които имат възможността правно да боравят с имущество. На всеки работник му се поверява имущество, с което да осъществява трудовите си функции. Боравенето с предметите и средствата на труда може да бъде по различен начин. Видове боравене:

 **Производствено боравене**, при което работникът пряко прилага работната си сила към предметите и средствата на труда. В случаите на производствено боравене при увреждане на имуществото, имуществената отговорност се реализира по КТ; 
**Отчетническо боравене** във формата на получаване, събиране, съхранение, разходване и отчитане на имуществото. Това може да е въз основа на трудовия договор или да следва от естеството на боравенето. Само при вреди, свързани с отчетническа дейност е приложим специалният режим на отговорността. 

*Видове отчетници:* 

В чл. 23 ЗДФИ са описани видовете отчетници, като т. 1 са именно **лицата, които получават, събират, съхраняват, разходват или отчитат имущество**. Това са все отчетнически дейности и която и да се извършва от лицето, то ще има качеството на отчетник (домакин, склададжия, касиер). Тях ги наричаме **преки отчетници**, тъй като ***непосредствено боравят с имуществото***, но за да се разбере, че отчетническата дейност не е свързана само с трудовото правоотношение, към преките отчетници включваме т. нар. **фактически отчетници**, а именно – лица, които не са назначени на отчетнически длъжности, не заради това получават трудово възнаграждение, а фактически извършват такава дейност (градинари и т.н.). До фактически отчетник може да се стигне и при заместване, без значение от основанието. Прави се разлика между понятията отчетник и материалноотговорно лице (МОЛ). Понятието отчетник е по-широко, докато МОЛ е пряк отчетник, на когото лично е връчено имущество и в счетоводството на предприятието това е отразено чрез т. нар. партиди, в които се описва имуществото (домакини, склададжии). За отговорността е достатъчно качеството отчетни. 

Субекти на отговорността могат да бъдат **лицата, които управляват или се разпореждат с имуществото**. Това са ръководители, които чрез правни актове могат да въздействат върху имуществото и като следствие от тяхното действие или бездействие да са причинени вреди.

Съществуват т. нар. **косвени отчетници** – към тях се включват лица, които упражняват ***предварителен или текущ контрол*** (вътрешен контрол) върху дейността на преките отчетници. Предназначението на този контрол е да не се допусне извършването на нарушение. Тяхното противоправно поведение е под формата на бездействие. Така те се явяват съпричинители на вредите и могат да отговарят солидарно с отчетниците. 

Има лица, които упражняват контрол върху бюджетната, стопанската или отчетната дейност на проверяваната организация или лице. Това са лица, чието качество на **контролен орган** също дава възможност при бездействие да станат причина за причинени вреди, без значение на какво основание осъществяват контролните си функции.

Като специфични субекти могат да се посочат лицата в чл. 21, ал. 4 ЗДФИ, разпоредили или допуснали незаконни плащания, което е конкретен вид деяние (наред с трите хипотези на отчетническа отговорност, посочени в чл. 21 ал. 3, това е четвъртата, при която се осъществява съставът на ИОО. Идеята е, че при изброяване трябва да се спомене и тази). 

Хипотези на преки отчетници от категорията 3ти лица:

- Лице, което е **получило нещо без правно основание** в резултат на действията на причинителя на вредата. Тук включваме и отпадналото правно основание. 
- Лице, което е **получило нещо по дарение**, т.е. с правно основание, но законът обявява дарението за ***нищожно*** и затова лицето дължи връщане. 

Отговорността за неоснователното обогатяване е безвиновна, т.е. не е необходимо третото лице да е действало виновно и е без значение неговата добросъвестност. Изключение прави чл. 271 КТ, според който добросъвестно полученото трудово възнаграждение, ако не е техническа грешка, не се връща. Друга особеност е, че отговорността на третите лица е солидарна с причинителя на вредата, само че основанията са различни – единият на деликтна основа, другият – за неоснователно обогатяване. 

## Фактически състав на възникване на имуществената отчетническа отговорност:
Разглеждат се особеностите на фактическия състав, пораждащ имуществената отчетническа отговорност. Доколкото става дума за ***деликтнаотговорност***, това е фактическият състав на този вид гражданска отговорност. Описан е в чл. 21 ЗДФИ и включва: 

От обективна страна:

- причинени вреди, 
- противоправно поведение 
- причинна връзка между него и вредата, 

От субективна – вина. 

Необходимо е и четирите елемента да са **кумулативно** дадени, като всеки един има еднаква правна стойност. Липсата на който и да е води до невъзникване на отговорността. **Вредата** се изразява в ***намаляване на имуществените права и интереси или в отрицателна разлика в имуществото вследствие на вредоносния фактически състав.***

Елементи: 

**Вредата** следва да е причинена от лице с качеството на отчетник. Става дума само за имуществени и реално причинени вреди. Едно от условията, за да възникне отговорността, е вредата да е от липси. Това понятие се свързва с основното задължение на отчетника да съхранява имуществото. За него можем да дадем две определения – вреда с неустановен произход и отрицателна разлика в имуществото, състояща се в разлика между полученото, отчетеното и намереното в наличност. Тъй като отговорността е деликтна, а задължението на отчетниците е да съхраняват и пазят имуществото, е достатъчно да се появи тази разлика в имуществото, за да възникне отговорността. Останалите три елемента се предполагат. Винаги липсата се е посочвала като основание за пълна отговорност. Дори по КТ (чл. 207 ал. 1 т. 2) е предвидено това основание. 

**Противоправното поведение** – юридическата отговорност, включително гражданската, винаги се свързва с ***незаконосъобразност***. Това означава *фактическото поведение на лицето да не съответства на нормативно предписаното*. Принципно поведението на отчетниците е правнорегламентирано в различни по степен нормативни актове на финансовото и счетоводно законодателство в задължаващи и забраняващи правни норми. С оглед на това каква правна норма е нарушена противоправното поведение може да се изрази в действие или бездействие. Противоправното поведение следва да е описано в акта за начет, освен ако не става дума за липси (защото там се предполага – виж по-горе). **Нецелевото изразходване на средства и най-вече бюджетните такива също е незаконосъобразно поведение**. 

**Причинна връзка** – вредата следва да бъде пряка и непосредствена последица от противоправното поведение. Преценява се във всеки конкретен случай. В актовете за начет обективният елемент на връзката се описва и доказва. Тежестта за доказване е на контролния орган; 

**Вината** също както при общия режим на деликтната отговорност се предполага до доказване на противното. Доказателствената тежест е за отчетника и той трябва да доказва, че е действал без вина. Особеното по специалния режим е, че отговорност се носи **само за умишлено причинени вреди**, докато при небрежност отговорността ще е по общия исков ред или по КТ. От посоченото следва, че трудовото правоотношение не е елемент, който поражда отговорността. То може да характеризира някои от видовете отчетници, но е без значение във връзка с възникването на отговорността. 

*Определяне размера на вредата:*

Когато е увредено имущество или вредата е във валута, в закона е установена алтернативност на момента, от който се определя размерът. Текстът гласи: определя се от ***момента на причиняването***, а ако той не е известен – от ***установяването***. Прави се оценка, по възможност от НСИ, а ако няма такива - от вещи лица, и се приема по-високата между пазарната и отчетната цена. Моментът на оценяването на вредата е от значение за лихвите и давността, защото от този момент те почват да текат. Когато вредата е причинена във валута, тя се възстановява в същата валута или по най-високия централен курс на БНБ измежду моментите на причиняване, откриване или възстановяване. 
## Основания за освобождаване от имуществена отчетническа отговорност:
При липса на който и да е от елементите, пораждащи отговорността, не се стига до носене на отговорност. Тъй като става дума за гражданска деликтна отговорност, са приложими общите основания. Заедно с тях обаче има и специфични, свързани с отчетническата дейност. В ЗДФИ тези основания са изброени в чл. 28-30 и са доразвити в ППЗДФИ. Те биват следните: 

Компенсация между липси и излишъци – чл. 30 ЗДФИ, чл. 42 ППЗДФИ. Възможно е като следствие от контрола да се установи, че определено имущество липсва, а друго е в повече. Излишъкът е положителна разлика в имуществото с неустановен произход. За да е възможна компенсация, има няколко условия:

- количествена, а не само стойностна проверка на стоките и материалите; 
- причинна връзка между липсите и излишъците, т.е. да са резултат от един и същи вредоносен факт. Допустима и е компенсация между двама отчетници, стига да е налице причинна връзка. Допустима е също и компенсация и при два последователни периода, ако е налице такава връзка; 

**Възражението** срещу неправомерна заповед (чл. 28 ЗДФИ) също е основание, което освобождава от отговорност. Хипотезата е следната: *ръководно длъжностно лице издава неправомерна заповед, прекият отчетник я изпълнява и настъпват вреди*. В този случай възниква ***солидарна отговорност*** между автора на заповедта и адресата, тъй като вредите са настъпили от виновното им противоправно поведение. Прекият отчетник може да бъде освободен от отговорността, ако са спазени следните изисквания: 

- заповедта да е издадена от длъжностно лице, което има правомощията да издава такава заповед; 
- заповедта да е в писмена форма; 
- отчетникът писмено да възрази срещу заповедта; 
- да последва нова писмена заповед, която може да бъде изпълнена от отчетника, но отговорността ще е за автора й. 

Ако съдържанието на заповедта води до извършване на престъпление, това основание е неприложимо, а отчетникът не трябва да изпълнява заповедта. Преценката е за всеки конкретен случай според съдържанието на заповедта и интелектуалните способности на отчетника.

**Признаването на естествени фири** – Става дума за стоки, които при боравенето с тях (като транспортиране, съхраняване) губят част от количеството, теглото или обема си. Възникнала е вреда, но тя не е в следствие на противоправно виновно поведение на отчетника, а на естествени процеси, на външно въздействие. Тези вреди са възникнали ***въпреки положената грижа*** от отчетника при съхраняването на имуществото. Тук се изключват липсите. Необходимо е да се установи, че отчетникът е положил нужната грижа по опазване на имуществото и че вредата е в резултат на обективния процес. Има специален нормативен акт – Наредба за пределните размери на естествените фири и липсите на стоковоматериални ценности при съхраняване и транспортиране. В нея се посочват проценти и ставки за допустимите размери на фирите. Отчетникът може да доказва и свръхфири, т.е. че размерът им е по-голям от допустимия заради форсмажорно обстоятелство. Обикновено фири се признават за стоки в наливно или насипно състояние.

**Търговски риск** – има случаи, когато в търговски обекти купувачите имат пряк достъп до имуществото и са възможни дребни кражби. Отчетникът може да бъде освободен от отговорност пак при условието, че е положил дължимата грижа за съхраняването на имуществото.

**Бракуване и обезценяване на стоки** – уредени са в счетоводното законодателство и ако са спазени нормативно предписаните изисквания при извършването им, въпреки възникналата вреда няма да възникне отговорност. Принципно бракуваните стоки се унищожават, а обезценените стоки се продават отделно.

**Престъпление, извършено от трето лице** – кражба, грабеж – това престъпление се приравнява по действие на непреодолима сила. За да се освободи отчетника от отговорност, следва да докаже, че неговото поведение е било правомерно, положил е дължимата грижа за опазване на имуществото. В противен случай той ще отговаря солидарно с третото лице. Не е необходимо третото лице да е осъдено с влязла в сила присъда, достатъчно е по надлежния ред да е констатирано престъпление. Обикновено при кражба или грабеж се прави инвентаризация и се приема, че това, което липсва, е следствие от престъплението. Ако 3тото лице бъде осъдено (бъде реализирана нак. отговорност), вече зависи от установеното в нак. производство. Възможно е това, за което е осъдено лицето, и това, което липсва, да са в еднакъв размер, но при разлика се приема, че е била налице липса или излишък. Освен изброените специфични основания са приложими и общите – непреодолима сила, неизбежна отбрана в рамките на необходимите предели, нормален производствено-стопански риск.

**Защита на отчетника:** 

1. Може да докаже липсата на някое от основанията за възникване на отговорността; 
2. наличие на основание за освобождаване от отговорност; 
3. деянието не представлява престъпление, за да не носи наказателна отговорност, а да се размине с гражданската (ИОО)
4. вредата не е резултат от липса, а представлява друг вредоносен фактически състав (повреждане, унищожаване), за да не носи пълна имуществена отговорност за липси; 
5. вредата не е причинена умишлено, за да не носи пълна имуществена отговорност за липси. Когато говорим за умишлено причинена вреда, нямаме предвид престъпление, а граждански деликт. В КТ това е предвидено, но в ЗДФИ – не.

**Пълна отговорност**, когато: 

- вредата е причинена **умишлено**; 
- вредата е причинена под формата на **липса**, т.е. когато има отрицателна разлика между поверено, отчетено и намерено;.
- вредата е причинена не при или по повод изпълнение на служебни задължения; 
- е разпоредено или допуснато **незаконосъобразноплащане**. Поне 2 лица имат отношение към това – ръководител на предприятието и главен счетоводител, защото те полагат подписите си при отпускане на средства. 

Пример: *разпределяне на премии от ръководителя на предприятието на служители*. Ако са ги получили добросъвестно, не връщат нищо, а ръководителят носи пълна имущ. отговорност (чл. 271 КТ). 

При всяка от тези алтернативни хипотези са необходими четири кумулативни предпоставки (тоест минимум 5 елемента) – вреда, противоправно поведение (действие или бездействие), причинна връзка между поведението и вредата и вина, която се предполага до доказване на противното и която се счита за доказана, ако са доказани другите. Тази отговорност се носи само от особени субекти с качеството на отчетници или от трети неоснователно обогатили се лица. 

**Солидарна отговорност:**

Възможна е по два способа – по закон или по силата на договор. Тъй като във финансовото право няма договаряне, остава само първата хипотеза на **солидарност по закон**. Известни са около 62 – 64 случая на солидарност във ФИНАНСОВОТО ПРАВО. Основните 5-6 случая са следните: 

**Съпричиняване** – то е различно от съучастие, тъй като то е институт на наказателното право. Съпричиняване значи, че всеки причинява част от вредата, съвместно причиняват една вреда, въпреки че не се познават. Пример: *двама склададжии – единият боядисва, оставя ги да изсъхнат на отворен прозорец. Другия тръгва нанякъде по работа и забравя прозореца отворен. На сутринта складът е наводнен. Двамата са съпричинили вредата*. 

**Пряк отчетник и контролен орган** – пример: когато *вредата е следствие от противоправното действие на прекия отчетник и противоправното бездействие на контролния орган*, тогава и двамата носят отговорност; 

**Изпълнение на неправомерна заповед** – неправомерно поведение на по-висшестоящия орган в комбинация с неправомерно поведение на подчинения (разпоредилият заповедта и изпълнителят носят отговорност) напр: *единият казва на другия да свали шоколада в котелното отделение и шоколадът се стопява*; 

**Неразграничение на отчетническата дейност** – не може да стане ясно кой е причинил вредата от колектива, тъй като всеки от тях работи с повереното имущество и ценности. Пример: *в една аптека всеки аптекар работи с пари и ценности и ако се установят липси, не може да се установи кой е извършил нарушението*. Не е важно кой е МОЛ, тъй като всички са отчетници, което е по-широко определение; 

**Неизпълнение на задължението по предаване и приемане**. Между отчетниците предаването на пари, имущества, ценности се извършва с писмен акт – ***предавателно-приемателен протокол***, при който единият отчетник предава, а другият приема и се задължава за приетото. Когато обаче приемането се извършва на доверие и липсва съответен акт, при нарушение двамата носят солидарна отговорност. Действа презумпция, че вредата е причинена и от двамата.

**Междучленовете на колективен ръководен орган**, който взима решение и в резултат от решението се нанася вреда на предприятието. Възможно е някой да се освободи от отговорност, ако е гласувал против взимането на това решение. Въздържалите се също носят отговорност, защото са съгласни с това, което другите решат, тоест съгласни са с резултата; 

**Между третите неоснователно обогатили се лица и прекия отчетник** – тук има три хипотези: 

- получаване без правно основание; 
- получаване на отпаднало правно основание; 
- получаване по дарение, като дарението може да е предметът на самата вреда или парични средства, извлечени от него. 

Особено е, че солидарността е **само до размера на неоснователното обогатяване**. Отчетникът може да отговаря за повече. Налице е обективна, безвиновна отговорност. Без значение е добросъвестността на 3тото лице.

**Бригадна отговорност:**

Това е институт, който се среща само във финансовото право. Става дума за отговорност между членовете на един мини трудов колектив. Предпоставките за носене на отговорност са следните: 

Наличие на **мини трудов колектив**, съставен от отчетници, които се занимават с приблизително една и съща дейност и боравят с едни и същи пари, стоки или материални ценности. 

Всеки един от членовете на колектива трябва да е сключил **договор с ръководителя на предприятието**, с който се съгласява да носи бригадна отговорност. Отговорността е деликтна, а не договорна /няма договорна отговорност във финансовото право, тъй като не може да се договаря/. Договорът служи за разпределение на отговорността между отделните членове на бригадата. Съотношението е следното – колкото по-високо е възнаграждението и колкото по-дълго е работено през отчетния период, толкова по-голям е размерът на отговорността. Отговорността на бригадирите е ***лична***, тъй като всеки от бригадата отговаря за свой собствен размер от вредата и след внасяне на размера се погасява имуществената отчетническа отговорност, независимо от това дали са внесени чуждите размери. **Договорът за носене на бригадна отговорност е различен от трудовия и не е задължителен**. Отговорността се носи само за **липси** и **когато не е известен извършителят**, т.е. действа презумпция, че всички са виновни за вредата. Ако извършителят стане известен, той понася цялата отговорност лично. Ако не се сключи договор за носене на бригадна отговорност, при липса несключилият такъв договор отговаря солидарно с бригадата. Ето защо този вид договор, макар и да не е задължителен, оказва сериозен икономически натиск върху онези, които не го сключват. Друг недостатък на този институт е, че нормативната уредба е стара (от 1949 г.). Затова пък договорът е изгоден и за бригадира, и за предприятието – при вреда лесно се изплаща задължението (например чрез удържане на заплатата от всички), а и самоконтролът е по-засилен, тъй като всеки следи другите дали не извършват нарушение. Има практика да се използва освен в държавни и общински, и в частни предприятия.

## Способи за погасяване на имуществената отчетническа отговорност:
Това е различно от способите за освобождаване от имуществена отчетническа отговорност, тъй като при тях изобщо не се стига до носене на отговорност. В хипотезата на погасяване отговорността се носи и впоследствие се погасява чрез някой от способите. 

**Плащане** Най-желателният способ за погасяване е плащането. Субекти на погасяването са **начетените лица** (отчетник + неоснователно обогатило се лице). Трябва да има определеност или поне определимост на задължението – да се посочи размерът на вредата, като ако тя е имуществена, то имуществото трябва да бъде трансформирано в левовата му равностойност. Ако вредата е причинена във валута, тя се възстановява в същата валута, но ако не разполагаме с тази валута, тя се възстановява в левове по високия от следните три възможни курса на съответната валута в БНБ: към момента на причиняване, откриване или възстановяване на вредата. При условията на **доброволност** лицето може да плати и преди съответния акт да е влязъл в съда. По-често обаче след влязъл в сила акт се пристъпва към съответно плащане. Всеки може да изпълни плащането и държавата не може да откаже плащане. Когато имаме **бригадна отговорност**, за да имаме погасяване на задължението***, всеки трябва да плати своята част*** от съответно припадащата му се част от вредата. При условията на **неоснователното обогатяване** отговорността е ***солидарна*** само до размера на неоснователното обогатяване. Редът за погасяване на задълженията е: **главница – лихви – разноски.** Особено е, че при публичните държавни вземания първо се събират разноските, а след това главницата и лихвите. Изпълнение е налице тогава, когато е погасена главницата с акцесорните задължения – тези, които следват от нея: лихви и разноски. 

**Възстановяване в натура**: Този институт не е изрично уреден в закона, но се използва често във финансовото право. Приложим е тогава, когато вредата е причинена във вещи. За да се погаси в натура, трябва да е налице **съгласие на увреденото лице**, защото принципно е възможно лицето да няма интерес от подобно изпълнение. Възстановяването в натура е приложимо **до постановяването на съдебен акт**, защото в акта вещта се дължи в левова равностойност. Когато възстановяваме в натура, можем да възстановим главницата, а лихвата – само ако е оценима чрез главницата. Изпълнение в натура е възможно ***само при делимите вещи,*** докато при неделимите е невъзможно. Изпълнението може да дойде и от трето лице.

**Прихващане**: В тази хипотеза вече имаме ясно определени по основание и размер задължения чрез влязъл в сила съдебен акт. За да е възможно прихващане, трябва задълженията да са еднородни, заместими и изискуеми. Възможно е да се извърши прихващане само тогава когато имаме съгласие на съответния държавен орган. Прихваща се до размера на по-малкото, като правните последици настъпват към момента, към който прихващането е било възможно, а не към момента, в който е направено изявлението за прихващане. 

**Опрощаване**: Държавните органи не могат да опрощават, защото такъв способ при тях не е предвиден. Ако те опростят задължение към държавата или общината, то с това причиняват вреда. Възможност за опрощаване има при кооперациите, но само при кооперативна собственост, а не и при държавно или общинско вземане. Друга такава възможност има **президентът**, като опрости несъбираеми държавни вземания, които са само публични и частни държавни вземания, а не и битови вземания като такива за ток и парно. 

***Погасителна давност:*** Във финансовото право имаме два вида давност според началния им момент: 

Погасителната давност **за имуществената отчетническа отговорност по ЗДФИ**, която започва да тече ***от момента, в който вредата е била причинена***, а ако този момент е неизвестен, от момента ***на откриването*** й. Независимо от спирането и прекъсването на давността, след изтичането на десет години отговорност не се търси. По отношение на **публичните държавни вземания** давността е уредена в **ДОПК** и тя също е петгодишна, но започва да тече ***от първи януари на следващата година***, след тази, в която е трябвало да бъде платено. Също както и при другата давност, и тук има абсолютна десетгодишна давност. Тоест разликата с другата давност по чл. 171 ДОПК не е в срока (пак е 5 – 10 г.), а в началния момент на тачене на давността. 

**Сливането**: Наблюдава се при сливане на **кредитор и длъжник в едно**, т.е. по някакъв начин увредената организация се слива със своя длъжник. От гледна точка на ЮЛ нещата са лесни – при тях сливането води до погасяване на съответното задължение. Това обаче може да се случи и при сливане на физическите лица и ЮЛ – например при наследяване, ако длъжникът няма наследници или всички се откажат, то наследството отива при държавата и тя наследява чисто.

