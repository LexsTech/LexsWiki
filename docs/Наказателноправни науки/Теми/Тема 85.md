---
title: Въпрос 85
---
# **Въпрос 85. Съкратено съдебно следствие в производството пред първата инстанция. Разглеждане на дела, подсъдни на специализираните наказателни съдилища.**
## **Аудио лекция**
   <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2085.mp3" type="audio/mpeg">
        </audio>
    </div>

    
## **Съкратено съдебно следствие пред първата инстанция**
### Обща характеристика и същност на съкратеното съдебно следствие. Приложимост
Съкратеното съдебно следствие е диференцирана процедура. Насочено е към ускоряване на наказателното производство чрез провеждане на съдебно следствие в първа инстанция в „съкратен вариант“.

В хипотезата на чл. 371, т. 1 НПК не се разпитват всички или някои свидетели и вещи лица, а се ползват съдържанието на съответните протоколи и експертни заключения от досъдебното производство.

По-ясно изразена е идеята за съкращаване на пътя на доказване в хипотезата на чл. 371, т. 2 НПК. Съдебното следствие не се провежда или се провежда ограничено, когато подсъдимият признае изцяло фактите, изложени в обстоятелствената част на обвинителния акт и се съгласи да не се събират доказателства за тези факти, а да се използват събраните на досъдебното производство. Срещу това (в замяна на това) ускоряване на процеса, съдът е длъжен при индивидуализацията на наказанието да определи по-благоприятно наказание за дееца по правилата на чл. 58а НК. Логиката е, че в замяна на „намаляване“ на работата на съда и ускоряване на процеса, подсъдимият да получи един „бонус“ с по-леко наказание.

Този институт е характерен за англосаксонското право. За първи път е въведен в нашето наказателнопроцесуално право с действащия НПК пред 2006 г. Съкратеното съдебно следствие е приложимо само за първата инстанция при първоначалното разглеждане на делото. То не може да се прилага във въззивна инстанция или в касационната (в хипотезата на чл. 354, ал. 5, изр. 2 НПК), тъй като противоречи на целта му за ускоряване на производството.

Тази процедура не може да бъде приложена и при връщане на делото от въззивния или касационния съд за ново разглеждане в първа инстанция. Тази диференцирана процедура е приложима принципно за всички категории дела. НПК не съдържа изрична забрана за прилагане на съкратеното съдебно следствие по делата от частен характер. Проблемът идва от липсата на досъдебно производство по тази категория дела. Те се проявяват и по двете алинеи.

В хипотезата на чл. 371, т. 1 НПК подсъдимият и неговият защитник, гражданският ищец, частният обвинител (по тези дела няма такава фигура) и техните повереници могат да дадат съгласие да не се провежда разпит на всички или на някои свидетели и вещи лица, а при постановяване на присъдата непосредствено да се ползва съдържанието на съответните протоколи и експертни заключения от досъдебното производство. Няма показания на свидетели и заключения на вещи лица поради липса на досъдебно производство.

При втората хипотеза (чл. 371, т. 2 НПК) по делата от общ характер подсъдимият се съгласява да се ползват събраните доказателства на досъдебното производство, т.е. действията са извършени по реда на НПК, а по дела от частен характер не се провежда досъдебно производство и затова признанието на фактите, които се твърдят от частния тъжител в тъжбата и приложените към нея доказателства е недопустимо. 

След първоначалното въвеждане на този институт се появиха много негативни критики относно допускането му за всички категории дела и затова законодателят през 2009 г. (със ЗИДНПК, обн. ДВ, бр. 27 от 10 април 2009 г.) въведе ограничение – при умишлено причиняване на смърт или тежка телесна повреда, или когато деецът е бил в пияно състояние. По-късно това ограничение се оказа неудачно и пред 2010 г. то се отмени (със ЗИД на НПК, обн. ДВ, бр. 32 от 27 април 2010 г.). През 2019 г. (със ЗИДНПК, обн. ДВ, бр. 83 от 22 октомври 2019 г.) отново се въведе в по-ограничен обем – съкратено съдебно следствие в случаите по чл. 371, т. 2 НПК не се допуска при умишлено причиняване на смърт (чл.369а НПК).
### Противоречие в нормативната уредба
С изменението на НПК през 2017 г. (със ЗИДНПК, обн. ДВ, бр. 63 от 4 август 2017 г., в сила от 5 ноември 2017 г.) се направиха значителни промени в стадия предаване на съд и подготвителни действия за разглеждане на делото в съдебно заседание (глава деветнадесета на НПК), които се отразиха съществено върху правната регламентация на съкратеното съдебно следствие в първа инстанция (основно в частта за предварителното изслушване).

За съжаление законодателят не синхронизира двете правни уредби и това продължава и до днес, поради което съдебната практика налага корективно тълкуване при правоприлагането на особените правила на глава двадесет и седма на НПК. **Прилагане на общите правила.** Законодателната техника и тук (подобно на всички особени правила) е на изрично регламентиране само на специфичните особености в производството, а доколкото няма особени правила, прилагат се общите правила (чл. 374 НПК).

### Форми на съкратено съдебно следствие
НПК урежда две форми на съкратено съдебно следствие пред първа инстанция. Първата – подсъдимият и неговият защитник, гражданският ищец, частният обвинител и техните повереници могат да дадат съгласие да не се провежда разпит на всички или на някои свидетели и вещи лица, а при постановяване на присъдата непосредствено да се ползва съдържанието на съответните протоколи и експертни заключения от досъдебното производство (чл. 371, т. 1 НПК). Това е хипотезата на частично съдебно следствие.

Втората – подсъдимият да признае изцяло фактите, изложени в обстоятелствената част на обвинителния акт, като се съгласи да не се събират доказателства за тези факти (чл. 371, т. 2 НПК). 

С други думи подсъдимият признава фактическата обстановка по делото и затова не се събират доказателства за тях.

Спорна, в теорията с оглед на същността и целта на тази диференцирана процедура, е първата форма на съкратеното съдебно следствие (по чл. 371, т. 1 НПК). Даването на съгласие да не се разпитват всички или някои от свидетелите и вещите лица не води до промени в процедурата и няма други последици (например намаляване на наказанието или друго), освен евентуалното значително (при всички или по-голяма част от свидетелите и вещите лица) или незначително (при някои свидетели и вещи лица) съкращаване на съдебното следствие. Много труден за преценка на практика е въпросът, когато съгласието е частично (за някои свидетели и вещи лица), това как ще ускори производството и неговата ефективност. 

Разпоредбата на чл. 281, ал. 5 НПК (за свидетелите) и разпоредбата на чл. 282, ал. 3 НПК (за вещите лица) дава възможност при съгласие на страните показанията им, дадени на досъдебното производство (съответно заключението на вещото лице), да бъдат прочетени. Независимо от някои различия в двата цитирани текста и процедурата по чл. 371, т. 1 НПК, те имат еднакво значение за развитието на съдебното следствие. Поради това трудно мога да приема, че производството по чл. 371, т. 1 НПК може да се разглежда като диференцирана процедура.
### Вземане на решение за провеждане на съкратено съдебно следствие
**Предварително изслушване.** НПК регламентира при това диференцирано производство специална процедура, която не съществува и е различна от общия ред за разглеждане на наказателни дела – предварително изслушване на страните.

Това предварително изслушване се провежда преди началото на съдебното следствие. Практиката е установила това да става преди съдебното заседание на първа инстанция.

Решение за предварително изслушване се взема от съда – по искане на подсъдимия или служебно (чл. 370, ал. 1 НПК). Съдът не може да отхвърли искане на подсъдимия за предварително изслушване, когато са налице условията по тази глава (чл. 370, ал. 2 НПК).

Когато съдът разпореди предварително изслушване той призовава само страните – прокурор, подсъдимият и неговият защитник, гражданският ищец, частният обвинител и техните повереници. Не участват в предварителното изслушване само свидетелите и вещите лица (чл. 370, ал. 4 НПК).

Поради посоченото по-горе нормативно противоречие посочената процедура се провежда по друг ред. Правилата и въпросите, които се решават в разпоредителното заседание, дерогират установената процедура за предварително изслушване, регламентирана в чл. 370 НПК. Затова нормативната уредба на предаване на съд и подготвителни действия за разглеждане на делото в съдебно заседание в глава деветнадесета на НПК водят до искане (предложение) за провеждане на съкратено съдебно следствие в хода на разпоредителното заседание, а не до регламентираното предварително изслушване.

**Искане (предложение) за провеждане на съкратено съдебно следствие**

Инициатива за специално разглеждане на въпроса за провеждане на съкратено съдебно следствие пред първа инстанция не е необходима. Законодателят изрично в чл. 248, ал. 1, т. 4 НПК е предвидил задължително в разпоредителното заседание да се разгледа въпроса дали са налице ли са основания за разглеждане на делото по реда на особените правила (в това число и за провеждане на съкратено съдебно следствие).

Съдията-докладчик разпорежда да се уведомят прокурора, обвиняемия и защитника му, както и пострадалият или неговите наследници и ощетеното юридическо лице, на които се съобщава за правото да упълномощят повереник за насроченото разпоредително заседание и за въпросите, които ще се решават в него (по чл. 248, ал. 1 НПК) – чл. 247б, ал. 2 НПК.

Тези лица са същите като посочени в чл. 370, ал. 4 НПК и затова не е необходимо тяхното изрично призоваване за диференцираната процедура. Участващите в разпоредителното заседание страни вземат отношение по въпросите в чл. 248, ал. 1 НПК. В разпоредбата на чл. 248, ал. 1, т. 4 НПК е уредено обсъждането на въпроса дали са налице основания за разглеждане на делото по реда на особените правила, т.е. и за провеждане на съкратено съдебно следствие.

Нелогично е искането за съкратено съдебно следствие да изхожда от прокурора, тъй като това е в негов интерес и той няма полза от противопоставяне на провеждането му. Гражданският ищец, частният обвинител и техните повереници също се произнасят по този въпрос. Тяхното предложение е от съществено значение за непровеждането на разпит на всички или някои от свидетелите и вещите лица по чл. 371, т. 1 НПК. За процедурата по чл. 371, т. 2 НПК тяхното изявление е правноирелевантно.

В т. р. № 1 – 2009 – ОСНК е посочено, че при предварителното изслушване следва да вземе участие и гражданския ответник, независимо че не е посочен в чл. 371, т. 1 НПК. В разпоредителното заседание той не участва и не се произнася по въпроса по съкратеното съдебно следствие. Това не представлява съществено процесуално нарушение, но е законодателен пропуск, който накърнява неговите процесуални права.

Подсъдимият е най-важния субект, от който зависи стартирането на процедурата за провеждане на съкратено съдебно следствие. При изявлението си по въпросите по чл. 348, ал. 1 НПК, той изрично следва да заяви дали иска производството да продължи по реда на съкратеното съдебно следствие и по коя от двете форми.

С оглед на реда на вземане на отношение от страните по въпросите в разпоредителното заседание, при изявление на подсъдимия за съкратено съдебно следствие по реда на чл. 371, т. 1 НПК, съдът следва да запита и другите страни за тяхното съгласие за това. Защитникът също следва да вземе отношение по въпроса за провеждането на съкратено съдебно следствие. Изявлението на защитникът не може да замести изявлението на подсъдимия по този въпрос.

Когато внесеното обвинение не изисква задължително участие на защитник в производството и подсъдимият направи искане за съкратено съдебно следствие, тогава съдът следва да отложи заседанието и да му предостави възможност да си упълномощи защитник или да му назначи такъв. По този начин се отговаря на изискването на разпоредбата на чл. 372, ал. 2 НПК.

За гарантиране на правата на подсъдимия съдът разяснява на подсъдимия правата му и го уведомява, че съответните доказателства от досъдебното производство и направеното от него самопризнание по чл. 371, т. 2 НПК ще се ползват при постановяване на присъдата (чл. 372 ал. 1 НПК). Това задължение е израз на основната процесуална гаранция по чл. 15, ал. 3 НПК.

**Срок за искането (предложението) за провеждане на съкратено съдебно следствие**

НПК не предвижда изрично срок, в който може да се направи искане за провеждане на съкратено съдебно следствие. Логично е това да стане преди започване на съдебното следствие в съдебното заседание на първа инстанция. Противното разрешение противоречи на целта и същността на тази диференцирана процедура. 

За хипотезата на чл. 371, т. 2 НПК крайният момент за искането за провеждане на съкратеното съдебно следствие е началото на съдебното следствие. Изрично в т. р. № 1 – 2009 – ОСНК е посочено, че след започване на съдебното следствие по общия ред е недопустимо да се преминава към съкратено съдебно следствие.

Това разрешение е логично с оглед на ускоряване на производството. То отговаря и на по-благоприятните последици за подсъдимия (по-леко наказание) при постановяване на осъдителна присъда при направено от него признание, което „съкращава“ съдебното следствие. По сложен е въпросът в хипотезата на чл. 371, т. 1 НПК.

В т. р. № 1 – 2009 – ОСНК не е посочено нищо за крайния момент на изявленията на страните за неразпитване на всички или някои свидетели и вещи лица. Когато съответният разпит (или разпити) не е извършен, непровеждането му, след изявление по чл.371, т. 1 НПК, ще спести процесуално време и ще способства за по-бързо приключване на производството. Затова няма пречка изявлението на страните да бъде направено във всеки момент до приключване на съдебното следствие, доколкото съответния разпит не е проведен.

Съкратено съдебно следствие при повече подсъдими и при повече престъпления. Когато подсъдимите са повече от един, съкратено съдебно следствие се допуска само ако условията на това диференцирано производство са налице за всички подсъдими (чл. 370, ал. 3 НПК).

Това означава, че всички подсъдими следва да са дали съгласие или са направили признание. Тази постановка се отнася и за двете хипотези на чл. 371 НПК. Отделните подсъдими не могат да изразяват искане за различни диференцирани процедури, т.е. следва да се проведе само една диференцирана процедура за всички – по чл. 371, т. 1 НПК или по чл. 371, т. 2 НПК. Недопустимо е по едно дело да се съчетават двете форми на съкратеното съдебно следствие, както и да се прилага общия ред заедно със съкратеното съдебно следствие. Без никакво правно значение е повечето подсъдими дали са съучастници или не. НПК не съдържа правила, когато едно лице е обвинено в повече престъпления.

В т. р. № 1 – 2009 – ОСНК се приема, че недопустимо е провеждането на съкратено съдебно следствие на основата на изявление на подсъдимия по чл. 371, т. 2 НПК, което обхваща само част от инкриминираните в обвинителния акт деяния. Тази теза трудно може да се приеме. Няма пречка да се проведе съкратено съдебно следствие само за някои от престъпленията, включени в обвинителния акт, осъществени в реална съвкупност от подсъдимия. При идеална съвкупност подсъдимият следва да признае фактите за всички престъпления.

**Оттегляне на съгласието и самопризнанието**

Възможно ли даденото съгласие на страните за неразпитване на всички или някои от свидетелите и вещите лица (по чл. 371, т. 1 НПК) да бъде оттеглено. Крайният момент за това е прочитането им по чл. 283 НПК. Направеното от подсъдимия самопризнание по чл. 371, т. 2 НПК съгласно т. р. № 1 – 2009 – ОСНК може да бъде оттеглено само до постановяване на определението, с което съдът постановява преминаване към тази диференцирана процедура. След този момент оттеглянето става недопустимо.

**Решение за провеждане на съкратено съдебно следствие**

Съдът не е длъжен да се съгласи с искането на страните или признанието на подсъдимия. Изводът следва от разпоредбата на чл. 372, ал. 3 и 4 НПК. Решаващият орган след като извърши проверката по реда на чл. 248, ал. 1, т. 1 – 3 НПК и реши делото да се разгледа в съдебно заседание следва да провери наличието на посочените по-горе предпоставки за провеждане на съкратено съдебно следствие. След това съдът при произнасянето за допускане на диференцирана процедура следва да провери и допълнителни обстоятелства.

В случаите по чл. 371, т. 1 НПК решаващият орган проверява дали съответните действия по разследването са извършени при условията и по реда на НПК. Става дума дали протоколите за проведените разпити на свидетелите и изготвените заключения на вещите лица отговарят на изискванията на НПК. Когато са нарушени правилата на НПК при тяхното извършване не може да се проведе съкратено съдебно следствие и тези действия следва да се извършат отново в съдебното следствие.

В случаите по чл. 371, т. 2 НПК следва да се установи, че признатите от подсъдимия факти от обстоятелствената част на обвинителния акт се подкрепят от събраните в досъдебното производство доказателства. Това означава, че тези факти са събрани по установения в НПК ред и със средствата, регламентирани в него. Направените от прокурора изводи са обосновани, логични и непротиворечиви и се подкрепят от събрания на досъдебното производство доказателствен материал. Когато съдът не установи това, той няма да допусне провеждането на съкратено съдебно следствие. 

**Съдът с мотивирано определение:**

В случаите по чл. 371, т. 1 НПК одобрява изразеното съгласие и разпорежда се проведе съкратено съдебно следствие. В случаите по чл. 371, т. 2 НПК, когато установи, че признанието на фактите се подкрепя от събраните в досъдебното производство доказателства, обявява, че при постановяване на присъдата ще ползва самопризнанието, без да събира доказателства за фактите, изложени в обстоятелствената част на обвинителния акт.

Определението на съда за преминаване към диференцираната процедура, независимо от формата й, както и отказът не подлежи на самостоятелна проверка. То се проверява заедно с присъдата.
### Особености при провеждане на съкратеното съдебно следствие
**Насрочване на съдебното заседание.** Разпоредбата на чл. 252, ал. 1 НПК изисква съдебното заседание при допуснато съкратено съдебно следствие да се проведе незабавно след провеждането на разпоредителното заседание. 

Идеята е приложима предимно за хипотезата на чл. 371, т. 2 НПК, когато след самопризнанието на подсъдимия и липсата на необходимост да се събират нови доказателства, в това заседание може да се постанови присъда и така да се постигне бързината на тази диференцирана процедура. В хипотезата на чл. 371, т. 1 НПК това е възможно ако съгласието на страните е за всички свидетели и вещи лица.

На практика това не винаги е възможно. Най-често това се случва при обжалване определението на съда по чл. 248, ал. 1, т. 3 НПК (допуснато на досъдебното производство отстранимо съществено процесуално нарушение), неконституирането на частен обвинител (чл. 248, ал. 2 НПК), очевидна фактическа грешка в обвинителния акт, необходимост от събиране на допълнителни доказателства.

**Провеждане на съдебното следствие при съкратеното съдебно следствие**

При провеждане на съдебното следствие от първата инстанция в хипотезата на чл. 371, т. 1 НПК не се извършва разпит на свидетелите и вещите лица, за които се отнася одобреното от съда съгласие, като съответните протоколи за разпит и експертни заключения се прочитат по реда на чл. 283 НПК (чл. 373, ал. 1 НПК). Извън тази забрана съдебното следствие не се различава от общия ред за разглеждането на наказателните дела.

В хипотезата на чл. 371, т. 2 НПК при провеждане на съдебното следствие не се извършва разпит на подсъдимия, на свидетелите и вещите лица за фактите, изложени в обстоятелствената част на обвинителния акт (чл. 373, ал. 2 НПК). Първоинстанционният и въззивният съд не могат да допускат и събират доказателства, които са несъвместими с признатите от подсъдимия фактически положения по обвинителния акт (т. р. № 1 – 2009 – ОСНК). 

Всякакви други доказателства могат да се събират (например за приложимия материален закон, за индивидуализация на наказанието, за прекратяване и спиране на наказателното производство).

**Постановяване на присъдата при съкратеното съдебно следствие**

НПК не поставя изрични допълнителни изисквания при постановяване на присъдата при хипотезата на чл. 371, т. 1 НПК. За втората форма – хипотезата на чл. 371, т. 2 НПК, е регламентирано особено правило в разпоредбата на чл. 373, ал. 3 НПК.

В мотивите на присъдата съдът приема за установени обстоятелствата, изложени в обвинителния акт, като се позовава на направеното самопризнание и на доказателствата, събрани в досъдебното производство, които го подкрепят (чл. 373, ал. 3 НПК).

Това особено правило не освобождава решаващия орган от задължението да направи цялостен правно-логически анализ, а не формален, на събраните на досъдебното производство доказателствен материал.

Съдът не може да приеме нови фактически положения. В мотивите на осъдителна присъда решаващият орган следва да мотивира, че фактическите положения, приети за установени в обстоятелствената част на обвинителния акт са доказани по несъмнен начин, съгласно изискванията на чл. 303 НПК.

При осъдителна присъда наказанието се определя при условията на чл. 58а НК. За приложението на тази разпоредба има задължителна тълкувателна практика – т. р. № 2 – 2015 – ОСНК.

Константната съдебна практика (т. р. № 1 – 2009 – ОСНК) изисква при определяне на наказанието признанието на подсъдимия по чл. 371, т. 2 НПК да не се третира като допълнително смекчаващо отговорността обстоятелство, освен ако съставлява елемент на цялостно процесуално поведение, спомогнало за своевременното разкриване на престъплението и неговия извършител.

**Въззивно производство при съкратено съдебно следствие**

Константната съдебна практика (т. р. № 1 – 2009 – ОСНК) сочи за недопустимо въззивният съд при проверка на първоинстанционната присъда да реши делото на основата на фактическа обстановка, различна от изложената в обстоятелствената част на обвинителния акт.

Това се отнася до хипотезата на чл. 371, т. 2 НПК. Неправилният отказ на първостепенния съд да приложи особените правила на съкратеното съдебно следствие в хипотезата на чл. 371, т. 2 НПК не е основание за отмяна на съдебния акт и връщане на делото за ново разглеждане. 

В този случай въззивната инстанция определя наказанието при условията на чл. 55 НК, т.е. когато в хода на проведеното съдебно следствие по общия ред са установени същите факти, описани в обвинителния акт, въззивната инстанция е обвързана да приложи чл. 55 НК (т. р. № 1 – 2009 – ОСНК).
## **Разглеждане на дела, подсъдни на специализираните наказателни съдилища.**
НПК предвижда особени правила с оглед на специализация на съдебните състави при разглеждане и решаване на наказателни дела. Критерият за това профилиране е вида на престъплението или „особености“ на извършителя на деянието.

Това са три производства – особени правила за разглеждане на дела за престъпления, извършени от непълнолетни (глава тридесета); особени правила за разглеждане на дела, подсъдни на военните съдилища (глава тридесета и първа) и особени правила за разглеждане на дела, подсъдни на специализираните наказателни съдилища (глава тридесета и първа „а“).
### Обща характеристика и същност на специализираните наказателни съдилища
**Създаването на специализирани наказателни съдилища**

Конституцията на Република България предвижда възможност за създаване със закон на специализирани съдилища (чл. 119, ал. 2 КРБ). При действащата КРБ първите специализирани съдилища създадени са административните съдилища. 

Идеята за създаване на специализирани наказателни съдилища е да осигури тясна специализация на съдиите и прокурорите в тях чрез разглеждане само на определен вид дела (в случая наказателни дела, свързани с организирана престъпност и някои други дела с висока степен на обществена опасност на деянието и дееца).

Специализираните наказателни съдилища са два. Затова се говори за специализирани наказателни съдилища. Специализираният наказателен съд е приравнен на окръжен съд и седалището му е в София. (чл. 100а, ал. 2 ЗСВ). Апелативният специализиран наказателен съд разглежда делата, образувани по жалби и протести срещу актове на специализирания наказателен съд. Седалището му е в София (чл. 107а, ал. 1 ЗСВ).

**Същност на специализираните наказателни съдилища**

Големият въпрос, който се поставя във връзка със специализираните наказателни съдилища е тези съдилища дали са „специализиран“ или „извънреден“ съд. Този въпрос е решен от Конституционния съд с Решение № 10 от 15 ноември 2011 г. по конст. дело № 6 от 2011 г. (обн. ДВ, бр. 93 от 25 ноември 2011 г.). Съдът е приел, че „... извънреден съд поначало действа извън определения ред и извън общите и специализираните съдилища; правораздава по новосъздадени специално за целта правила, извън общите процесуални правила, установени от съответния процесуален закон за този вид дела; съдиите в него не се избират съобразно установените условия и ред; създава се при извънредни обстоятелства поради възникнала обществена необходимост; действа през определен период от време и преследва предварително набелязана цел“. Наличието на някоя от тези характеристики може да определи даден наказателен съд като извънреден.

В същото решение се посочва, че „… специализираният наказателен съд съгласно измененията в Закона за съдебната власт и Наказателно-процесуалния кодекс се създава със закон; притежава точно определена специална компетентност в една точно определена област; съдиите в него се назначават съобразно условията и реда, приложими за съдиите в общите съдилища; прилага в правораздавателната си дейност материалното и процесуалното право, приложимо от общите съдилища; правораздава едновременно (без да ги дублира) с общите съдилища, от които не се различава функционално и организационно“. 

По този начин еднозначно е установено, че създадения през 2011 г. специализиран наказателен съд няма белезите на извънреден съд по смисъла на чл. 119, ал. 3 КРБ.

Отново този въпрос е поставен при разширяването на компетентността на специализираните наказателни съдилища с новата разпоредба на чл. 411а, ал. 1, т. 4 НПК през 2017 г. (със ЗИДНПК, обн. ДВ, бр. 63 от 4 август 2017 г., в сила от 5 ноември 2017 г.).

В Решение № 6 от 27 март 2018 г. по конст. дело № 10 от 2017 г. (обн. ДВ, бр. 32 от 13 април 2018 г.) е посочено, че „... приложеният от законодателя в чл. 411а, ал. 1 т. 4 НПК смесен (предметно – субективен) критерий при изменената компетентност на специализирания наказателен съд съставлява надлежно упражняване по целесъобразност на конституционно установено правомощие, поради което не превръща специализирания наказателен съд в извънреден, какъвто е недопустим по смисъла на чл. 119, ал. 3 от Конституцията“.

**Специализирани наказателни съдилища и структури в европейските държави**

Специализирани наказателни съдилища са уредени в много европейски държави. В Испания е регламентиран специализиран съд за борба с тероризма – баските и ЕТА. В Обединеното кралство Великобритания – съд за престъпления, свързани с наркотиците – от 2006 г., за преследване на финансови злоупотреби – от 2006 г., т.нар. Кралски съд (Crown court) – за разглеждане на по-тежки престъпления. Във Франция, в Германия, в Белгия и в други държави също има специализирани наказателни съдилища. В някои европейски държави липсват специализирани наказателни съдилища, но има създадени специализираните наказателни институции. 

В Италия през 1991 г. е създадена в Министерство на вътрешните работи Дирекция за разследвания „Антимафия“ (Следствена дирекция „Антимафия“), която разследва организациите от мафиотски тип. Паралелно с нея в Главната прокуратура към Върховния касационен съд е създадена Националната дирекция „Антимафия“, която стои начело на 26 районни дирекции „Антимафия“, отговарящи за провеждането на разследванията, свързани с мафията.

В Румъния през 2002 г. е създадена специализирана Национална прокуратура за борба с корупцията, а през 2004 г. е създадена Дирекция за разследване на организирана престъпност и тероризъм.

**Прилагане на общите правила**

Законодателната техника и тук (подобно на всички особени правила) е на изрично регламентиране само на специфичните особености в производството, а доколкото няма особени правила, прилагат се общите правила (чл.411е НПК).
### Дела, подсъдни на специализирания наказателен съд
Най-важната особеност на специализирания наказателен съд е неговата компетентност, т.е. какви престъпления ще разглежда. Това се определя от особените правила родовата (или материалната) подсъдност (чл. 411а НПК). Това е специална подсъдност, подобна на подсъдността на военните съдилища. 

**Родова (материална) подсъдност на специализирания наказателен съд**

При определянето на материалната подсъдност в чл. 411а НПК са използвани четири критерия – текстови или предметен (по текстове на Особената част на НК, т.е. по вид на престъплението), по субект и по връзка между делата, както и когато посочените престъпления са извършени в чужбина.

С оглед на първия критерий – видът на престъплението, престъпленията, посочени в чл. 411а НПК, могат да се обособят условно в четири групи:

1. престъпления по глава първа на Особената част на НК (престъпления против Републиката) – чл. 411, ал.1, т. 1 НПК;
1. образуване, ръководене или членуване в престъпно сдружение (организирана престъпна група, група или организация) – престъпления по чл. 321 и чл. 321а НК – чл. 411а, ал. 1, т. 2 НПК;
1. извършване на престъпление по поръчение или в изпълнение на решение на организирана престъпна група. Тази подгрупа обхваща по-голямата част от съставите, изброени в чл. 411а, ал. 1, т. 3 НПК (чл. 116, ал. 1, т. 10, чл. 131, ал. 1, т. 8, чл. 199, ал. 1, т. 5, чл. 253, ал. 3, т. 1 НК и други).
1. други престъпления, които по преценка на законодателя с оглед високата степен на обществена опасност, която проявяват и без да има връзка извършването им с организирана престъпна група (по чл. 354б, ал. 2 – 4 НК и други). 

С оглед на втория критерий – субектът на престъплението, се включват определени престъпленията, изчерпателно посочени: чл. 201 – 205, 212, 212а, 219, 220, 224, 225б, 226, 250, 251, 253 – 253б, 254а, 254б,256, 282 – 283а, 285, 287 – 289, 294, 295, 299, 301-307, 310, 311 и 313 НК, извършени от народни представители; членове на Министерския съвет и заместник-министри; председатели на държавни агенции и държавни комисии, изпълнителни директори на изпълнителните агенции, и техните заместници; управителя на Националния осигурителен институт, управителя на Националната здравноосигурителна каса, изпълнителния директор и директорите на териториалните дирекции на Националната агенция за приходите; директора на Агенция „Митници“, началници на митници, митнически бюра и пунктове; членовете на Комисията за отнемане на незаконно придобито имущество и Националното бюро за контрол на специалните разузнавателни средства; областни управители и заместник областни управители; съдии, прокурори и следователи; членове на Висшия съдебен съвет, главния инспектор и инспекторите в Инспектората към ВСС; кметовете и заместник-кметовете на общини, кметовете и заместник-кметовете на райони и председателите на общински съвети (чл. 411а, ал. 1, т. 4 НПК).

Тази категория престъпления е доста обширна с оглед на големия кръг лица, които потенциално могат да са извършители на тези престъпни посегателства. Затова на практика този широк кръг на делата, които са подсъдни на специализирания наказателен съд поставя въпросът за целесъобразността на специализацията на този съд.

Третият критерий е, когато посочените по-горе престъпления са извършени в чужбина (чл. 411а, ал. 3 НПК).

Четвъртият критерий – по връзка между делата, е по-сложен. Това са случаите, когато има извършени няколко престъпления от едно или различни лица, но е налице връзка между престъпленията или лицата, и за правилното изясняване на фактите и обстоятелствата, включени в предмета на доказване, се налага обединяването на делата. 

Видът на извършените престъпления в тази хипотеза е без значение. Достатъчно е едно от тях да е подсъдно на специализирания наказателен съд, за да стане обединеното дело подсъдно на същия съд. По този ред обективно може да се включи всяко престъпление от Особената част на НК. По този начин се получава „концентриране“ на делата в специализирания наказателен съд.

Компетентността на специализирания наказателен съд се разпростира на територията на цялата страна. Тук не важат правилата за местната подсъдност, въпреки седалището на специализираните наказателни съдилища в град София. На практика това означава, че специализирания наказателен съд е териториално (местно) компетентен на територията на цялата страна. 

**Подсъдност пред въззивната и касационната инстанция**

Това е функционалната подсъдност. Делата, решени от специализирания наказателен съд, се разглеждат като въззивна инстанция от апелативния специализиран наказателен съд, а като касационна инстанция – от Върховния касационен съд, който разглежда и исканията за възобновяване на делата на специализирания наказателен съд (чл. 411б НПК).

**Колизия в подсъдността с военния съд** 

Когато едно дело е подсъдно на специализирания наказателен съд и на военния съд, то се гледа от военния съд (чл. 411а, ал. 7 НПК).
### Органи на досъдебното производство по дела, подсъдни на специализирания наказателен съд
Единствената особеност при делата, подсъдни на специализирания наказателен съд, на фазата на досъдебното производство е провеждането му от специализирани органи. 

Органи на досъдебното производство по дела, подсъдни на специализирания наказателен съд, са прокурорът от специализираната прокуратура и разследващите органи (чл. 411в, ал. 1 НПК).

Разследващи органи по дела, подсъдни на специализирания наказателен съд, са следователите в следствения отдел в специализираната прокуратура, разследващите полицаи, определени със заповед на министъра на вътрешните работи и разследващите митнически инспектори, определени със заповед на министъра на финансите по предложение на директора на Агенция „Митници“ (чл. 411в, ал. 2 НПК). На практика по този начин се постига специализация и на разследващите органи.

Прокурорите от специализираната прокуратура са наблюдаващи прокурори по смисъла на НПК. Това създава практически трудности в осъществяването на функциите им по ръководство и контрол върху дейността на разследващите на територията на цялата страна. В същото време липсва законодателна възможност в НПК за възлагане на други органи в структурата на прокуратурата да извършват определени действия по разследване (по делегация).
### Производство пред специализирания наказателен съд
Необходимо е да се направи едно уточнение. Специфичните особености (особените правила) за производството пред специализираните наказателни съдилища се отнасят главно за специализирания наказателен съд, т.е. първоинстанционният съд. За апелативния специализиран наказателен съд няма особени правила.

**Състав на съда**

Делата, подсъдни на специализирания наказателен съд, се разглеждат в състав на съда, съгласно чл. 28 НПК (чл. 411д, ал. 1 НПК).

Тази разпоредба не създава никакви специфични правила за съдебния състав, а препраща към общите норми за състава на съда по всички категории дела. Съдебните заседатели за специализирания наказателен съд се предлагат от Столичния общински съвет (чл. 68а, ал. 4 ЗСВ) и се избират от Общото събрание на апелативния специализиран наказателен съд (чл. 68б, т. 3 ЗСВ).

**Насрочване на съдебно заседание**

След образуване на делото председателят на съда определя съдия-докладчик, който насрочва делото за разглеждане в разпоредително заседание в едномесечен срок от постъпването му (чл. 411д, ал. 2 НПК). По общата процедура срокът е двуседмичен, а при дела с фактическа и правна сложност и в други изключителни случаи след писмено разрешение на председателя на съда – не по-късно от три месеца (чл. 274а, ал. 2, т. 1 НПК). При специализирания наказателен съд няма такава възможност за по-късно насрочване на разпоредителното заседание.

**Разглеждане на делото в съдебно заседание**

Първоначално идеята за самото разглеждане на делата от специализираните наказателни съдилища е изключителна бързина. Делата в този съд да се разглеждат приоритетно спрямо делата в другите съдилища – това е изискването на разпоредбата на чл. 411д, ал. 3 НПК, която е обявена за противоконституционна с Решение № 10 от 15 ноември 2011 г. по конст. дело № 6 от 2011 г. Тя регламентираше задължение на участниците в процеса да се явяват в съдебното заседание, независимо от призоваването им пред други съдилища или органи на досъдебното производство.

В проекта за ЗИДНПК се предвиждаше делата пред специализирания наказателен съд да се гледат непрекъснато, т.е. започва делото и се гледа всеки ден докато завърши. Съдебният състав да се произнася в кратки срокове. Тези две предложения не се приеха от Народното събрание и по този начин първоначалната идея за бързина не можа да бъде законодателно реализирана.

Единствената разпоредба за бързина е за принудителното довеждане на свидетел и вещо лице (чл. 411д, ал. 4 НПК).

При неявяване на свидетел или вещо лице по неуважителна причина същият се довежда принудително за следващия заседателен ден, определен от съда.
