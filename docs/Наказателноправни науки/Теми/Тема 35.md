---
title: Въпрос 35
---
# **Въпрос 35. Престъпления против митническия режим.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2035.mp3" type="audio/mpeg">
        </audio>
    </div>

## **Митнически режим**
Обособяването на тези престъпления в самостоятелен раздел е с оглед характера и значимостта за функционирането на финансовата система на спазването на правилата за осъществяване на митническия режим. Непосредствен обект на тези престъпления са именно обществените отношения, осигуряващи спазването на тези правила. В рамките на раздел трети са формулирани две престъпления против митническия режим. Първото от тях е законово наименувано “квалифицирана контрабанда” – по чл. 242. Второто, по чл. 242а, е свързано с нарушаване на режима за транзитен превоз на стоки през територията на РБ. Към приложението на чл. 242а следва да се отиде тогава, когато стоките са влезли на територията на България по реда, предвиден в митническото законодателство. Престъплението по чл. 242, тоест контрабандата, следва да се разграничава от административното нарушение по чл. 233 от Закона за митниците. Необходимостта от това разграничение произтича от факта, че и при двете правонарушения е установена забрана за пренасяне през границата на стоки без знанието и разрешението на митническите органи. Кога това поведение съставлява административно нарушение и кога съставлява престъпление законодателят е определил чрез използване на много ясна правна техника. А именно – чл. 242 съдържа изрично указание при проявлението на какви допълнителни признаци поведението винаги е престъпление. Ако липсва признак от посочените в чл. 242, а стоките са пренесени без знанието и разрешението на митническите органи, поведението е административно нарушение. ТР №3/2015 – много важно за контрабандата и за другите случаи, в които определено поведение е престъпление при определени условия. То дава указания за определяне на това кой е приложимият състав от гледна точка на обвинението. 

Основният състав на контрабандата е формулиран в чл. 242, ал. 1 и от обективна страна първата особеност е предметът на това престъпление. Той е посочен в текста на ал. 1 преди т. 1 с термина “стоки”, а този термин е бил законово дефиниран в параграф първи, т. 14 от Закона за митниците до отмяната му през 2016 година. Тогава стоки е означавало всичко с материален характер – вещи и би следвало да се приема и сега това за вярно. На следващо място от обективна страна изпълнителното деяние на контрабандата се изразява в “пренесе през границата на страната съответния предмет”. Границата на страната по смисъла на чл. 242 може да се определи в два алтернативни варианта. На първо място – когато пренасянето е извършено през държавната граница. В определени случаи престъплението ще бъде извършено при пренасянето на стоките през митническата граница, която вече е в територията на страната. На следващо място от обективна страна, за да е налице престъплението контрабанда, пренасянето на стоките следва да е извършено без знанието и позволението на митническите органи. Субектът не е спазил реда за деклариране на съответните стоки за тяхното пренасяне през граница. На следващо място, пренасянето през границата на страната на стоки без знанието и разрешението на митническите органи е престъпление и в следните групи варианти. Не е вярно, че има престъпление само при точно определени стоки. Има някои групи признаци, които могат да се осъществят и алтернативно. Първата група е с оглед на това какво пренася, тоест – с оглед на предмета. Втората група е с оглед на това кой пренася (в този случай не ни интересува какво пренася). И третият вариант – с оглед на използваното средство. 

С оглед предмета – чл. 242, ал. 1, буква “г”, според който контрабандата е престъпление, когато са пренесени определени в разпоредбата предмети. Предмет по буква г са само онези силно действащи или отровни вещества, които не са наркотични вещества, аналози на наркотични вещества или прекурсори за производство на наркотични вещества. Този извод се прави по аргумент за обратното по ал. 2 и 3 на чл. 242, в които са предвидени и самостоятелни състави за пренасянето през границата на страната на наркотици, аналози на наркотици и прекурсори. Към момента позитивна уредба на това какви са тези вещества, които не са наркотични, няма, за това се гледа дали са в списъка на наркотичните или прекурсорите. Мисля че няма нужда да обяснявам за оръжията, пиротехниките и ядрения материал. 

Втората група престъпления е по буква “д”. Според уредбата престъплението е налично, когато се пренасят стоки, които отговарят на две кумулативни изисквания. Първото от тях е стоките да са предназначени за търговски или производствени цели и едновременно с това стойността им да е в големи размери. Относно определянето на големите размери, тук си важат общите правила на ТР № 1/1998г. Изискването за кумулативност на двете условия означава, че е достатъчно едно от тях да липсва, за да се промени квалификацията на правонарушението към административно нарушение. Извън това проявление на контрабандата са случаите, когато се нарушава режимът за внос и износ на пари, благородни метали, скъпоценни камъни, изделия от и с благородни метали и скъпоценни камъни. За тези случаи приложение намира специалният състав по чл. 251 НК. Извън приложното поле на тази точка е и вносът и износът на подправени парични знаци. В тези случаи приложение намира чл. 244, ал. 1 НК. Към същата група на следващо място се отнася чл. 242, ал. 1, буква “з”. Когато са пренесени екземпляр от защитен вид от дивата флора или фауна или негова част или продукт. Тази точка се появи в НК в процеса на въвеждане на Директива за защита на околната среда. Продължавам да не знам продукт от защитено животно (яйцето на щрауса). Кои видове са защитени – Закона за биологичното разнообразие. 

Втората група допълнителни признаци са с оглед субекта. При проявление на признак с оглед субекта е без значение предметът на контрабандата. Към тази група на първо място се отнася чл. 242, ал. 1, буква “а” – от лице, което системно се занимава с такава дейност. Изискването за системност означава, че същият този субект пренася през границата на страната без разрешение каквито и да е стоки три или повече пъти. Безспорно за изпълнението на този признак е необходимо първите два пъти, които ще са административно нарушение, да са установени. Важно е трите деяния да са извършени през относително непродължителен период от време. Към тази група на следващо място се отнася чл. 242, ал. 1, буква “в” – когато е извършена от длъжностно лице (чл. 93, т. 1). Наред с това обаче по отношение на длъжностното лице трябва да е налично и допълнителното условие да е в непосредствена връзка с митническите служби. Ако това условие липсва, поведението на длъжностното лице няма да е контрабанда по смисъла на чл. 242, ал. 1, буква “в”. Чл. 242, ал. 1, буква “е” – когато пренасянето е извършено в условията на съизвършителство. Тоест двете или повече лица участват в самото пренасяне на стоките през граница. Ако едно от тези лица е митнически служител, по отношение на него е налице квалифициращото обстоятелство по чл. 242, ал. 4. И Буква “ж” – лице, което действа по поръчение или в изпълнение на решение на организирана престъпна група. 

Чл. 242, ал. 1, буква “б” – това използвано средство трябва да е или престъпен документ в някоя от посочените алтернативи, разбирайте неистински, преправен или с невярно съдържание, или чужд на дееца документ, тоест такъв документ, от който деецът не може да черпи права по отношение на стоките. Престъплението е довършено с пренасяне на стоките през границата и от субективна страна може да се осъществи само при форма на вина пряк умисъл. 

Има някои особености при контрабандата, които наложиха постановяване на тълкувателно постановление №1/2015. Това дава отговор на въпроса как следва да се процедира в случаите, когато се пренасят през границата на страната общностни стоки по смисъла на вторичното право на ЕС в областта на митническия режим. Това уточнение се налага с оглед на факта, че в рамките на ЕС освен общностните стоки, се пренасят и необщностни стоки. А по силата на вторичното право на ЕС тези два вида стоки са при различен митнически надзор и контрол. Най-общо принципът е общностните стоки на територията на ЕС да не подлежат на деклариране на вътрешните граници. Затова при пренасянето им през границата на РБ, която е и вътрешна в ЕС, липсва признака “без знание и разрешение” на митническите органи, защото тези стоки не подлежат на митнически надзор и контрол. Необщностните стоки, пак по силата на вторичното право на ЕС, са всички стоки с произход трета държава по отношение на ЕС. Тези стоки подлежат на деклариране на външната граница на първата ДЧ, през която тези стоки влизат на територията на ЕС. Те подлежат на съответния декларативен режим и затова тяхното пренасяне без знанието и разрешението на митническите органи при наличие на някое от другите условия по чл. 242 НК обосновава наличието на квалифицирана контрабанда. Така че, за да обобщим, за да го има престъплението, трябва пренасянето да е извършено през държавна или митническа граница. Всъщност, когато става дума за вътрешна граница на ЕС, въпросът е дали стоката е общността. Ако е необщностна, тогава си се прилагат общите правила за деклариране. 

Особености при наказване на контрабандата. Първата особеност е свързана с диференциацията на наказанието при квалифицираните състави по ал. 2, когато предмет на контрабандата са наркотични вещества или техните аналози. Диференциацията е свързана с това към коя от категориите наркотични вещества се отнася конкретния предмет и ще видите, че са предвидени различни наказания за високо рискови наркотични вещества и рискови наркотични вещества. Втората особеност при наказването е свързана с отнемането на предмета на контрабандата – по ал. 7. Особеност, защото се отнема в полза на държавата независимо чия собственост е. 

Следващата особеност е свързана с отнемане в полза на държавата на превозното или преносно средство и това е по ал. 8. Особено защото превозното или преносно средство се отнема в полза на държавата и когато не е собственост на дееца, но и едновременно с което стойността му съответства на стойността на предмета на контрабандата. Ясно е, че за пренасянето на един калашник 68-ма година да се отнеме Мерцедес S класа, не че няма да повлияе възпитателно на дееца, но би довело до едно чувствително неоснователно обогатяване на Държавата. Така че важно е колко е стойността на предмета на контрабандата и колко е стойността на средството. Стана дума вчера за ТР №3 от 2015г., свързано със съотношението между административна и наказателна отговорност. Иска ми се да направя няколко уточнения в контекста на това ТР. Именно за да не бъде нарушен принципът, второто по време производство следва да бъде прекратено. От чисто практическа гледна точка обичайно производствата започват като административни. Започва се с АУАН. Учили сте, че ЗАНН задължава АО да прекратят административно-наказателното производство. Ако това не се е случило и производството се е развило като административно въпреки наличието на факти, които предполагат образуването на наказателно производство, могат да се развият две посоки. Първата е държавата да направи отказ да направи адекватния вид юридическа отговорност или да възобнови административното производство да отмени наказателното постановление и тогава да започне наказателно производство.

По 242, ал. 9 е регламентирано наказуемо приготовление но само за случаите на контрабанда по смисъла на ал. 2 и 3 и за по-тежко наказуемите случаи по ал. 4. 

Чл. 242а – предмет на престъплението са стоки, които са предназначени за транзитен пренос през територията на нашата страна. Очевидно в тези случаи за минаване само транзитно не се дължи мито на РБ. Какво е криминализираното поведение? – изпълнението от обективна страна на престъплението е, че деецът разтоварва стоката на територията на страната. Условие това да стане в нарушение на установения ред. Ако стоката е и акцизна наред с всичко друго това означава лицето, което внася такава стока или я разтовари като не плати митото или акциза – да излезе на много голяма печалба. Относно субекта и субективната страна няма особености. 
