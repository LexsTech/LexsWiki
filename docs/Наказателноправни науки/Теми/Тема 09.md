---
title: Въпрос 9
---

# **Въпрос 9. Непредпазливост – същност. Видове непредпазливост.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2009.mp3" type="audio/mpeg">
        </audio>
    </div>

## **Същност и определение на непредпазливост** 
Непредпазливостта е втората основна форма на вина. Тя е **обществено укорима в значително** **по-малка степен** от умисъла. Поради това според **чл. 11, ал. 4** „непредпазливите деяния са наказуеми само в предвидените от закона случаи.”, т.е. не всички общественоопасни деяния, извършени поради непредпазливост са криминализирани. А когато непредпазливите деяния са наказуеми, предвидените за тях наказания са значително по-леки в сравнение с аналогичните умишлени престъпления. (пр. за непредпазливо убийство затвора е от 3 до 15 г. – чл. 122 и чл. 123 НК, докато при умишленото убийство е от 10 до 20 г – чл. 115) 

Като правило у нас непредпазливите престъпления са **само резултатни**. Освен това те са **от категорията на увреждащите с** едно единствено **изключение** - чл. 136(2) - злепоставяне.

Легално определение за непредпазливост: **чл. 11, ал. 3 НК** „Деянието е непредпазливо, когато деецът не е предвиждал настъпването на общественоопасните последици, но е бил длъжен и е могъл да ги предвиди, или когато е предвиждал настъпването на тези последици, но е мислил да ги предотврати.” В тази разпоредба са определени **двете й основни форми:** престъпна **самонадеяност и небрежност**. Те са дадени в алтернативна зависимост – или, или.
## **Престъпна самонадеяност**
Налице е, когато деецът е **предвиждал** възможното настъпване на съставомерните общественоопасни последици, като е бил **уверен**, че ще ги избегне.

**Интелектуален момент** – характеризира се с това, че субектът е предвиждал вероятното настъпване на престъпни последици от определен вид или на конкретния престъпен резултат. (нарича се още съзнателна непредпазливост)

Най-често **предвиждането** е **абстрактно**, т.е. субектът предвижда определен вид последици, а не конкретно настъпилите (навлиза в град с превишена скорост, деецът предвижда по принцип, че е възможно на пътя внезапно да се появи пешеходец, без това да е свързано с конкретна обстановка/жертва). Макар и рядко е възможно да предвижда и **конкретните.**

За разлика от умисъла при самонадеяността **законът не изисква съзнание за общественоопасния характер на деянието**. Това е така, защото от психологична гледна точка, субективната увереност на дееца, че последиците няма да настъпят, по същество изключва възможността да формира представа относно някакво увреждане или застрашаване на ОО чрез деянието. 

Деецът преценява фактическата обстановка като **надценява** определени фактори или свои възможности, **подценява** значението на други обстоятелства, при което у него се формира **погрешна представа за действителното състояние на нещата**, за свойството на извършеното деяние и затова се нарича още **престъпно лекомислие.**

**Волевият момент** на самонадеяността в закона се изразява в това, че субектът **е мислил да предотврати общественоопасните последици** от деянието. Изразът "мислил" е неточен, тъй като в действителност става въпрос за формиране на **една субективна увереност, че съставомерниите общественоопасни последици няма да настъпят.** Тази увереност, обаче, е обективно необоснована, заради неправилната преценка (надценяване и подценяване) на различни фактори. Субективната увереност за това, че съставомерните последици няма да настъпят е решаващ **мотив** за осъществяване на деянието. Ако деецът беше осъзнал, че те въпреки нея ще настъпят, нямаше да извърши деянието. 

На практика субективната увереност на дееца може да се прояви в **две форми:**

У дееца може да се породи представа, че едно или няколко обстоятелства, които образуват причината за настъпване на общественоопасните последици **няма да се проявят в действителността**. Като няма причина, няма да има и следствие – последиците (никой няма да пресече пътя защото е късно).

Неправилната преценка на обстоятелствата може да доведе до увереност у субекта, че макари деянието да предизвика причинен процес, чрез някакво свое допълнително поведение той ще **прекъсне този процес** и поради това последиците няма да настъпят (има причина, ама няма следствие)(пр. разчита на бързите си рефлекси и умения, които се оказват недостатъчни)
### Разграничение между престъпната самонадеяност и евентуален умисъл
Общо: И при двете форми на вина деецът предвижда в някаква степен престъпните последици. 

**Разлика в интелектуалния момент –** свежда се до това, че когато действа с евентуален умисъл, деецът винаги трябва да предвижда само конкретните последици от деянието, докато при самонадеяността той предвижда най-често последиците от определен вид и по-рядко конкретните последици. Освен това при евентуален умисъл деецът съзнава общественоопасния характер на деянието, докато такова съзнание не се изисква при самонадеяността.

**Разлика във волевия момент** е по-съществена. За евентуалния умисъл е характерно, че субектът се съгласява, примирява се с настъпването на последиците, отнася се с безразличие към отрицателното засягане на обекта. При самонадеяност той е уверен, че тези последици няма да настъпят. В практиката има решения, които изрично посочват, че голата надежда последиците да не настъпят, не е причина да има самонадеяност. Трябва увереност.
## **Престъпна небрежност**
Изразява се в това, че при извършване на деянието, субектът не е предвиждал настъпването на общественоопасните последици, но е бил длъжен и е могъл да предвиди, че ще настъпят. За разлика от дотук разглежданите форми на вина небрежността не е определена с интелектуален и волеви елемент, а с два други елемента: отрицателен и положителен елемент. 

### Отрицателният елемент 
Отразява, че при извършване на деянието, деецът не е предвиждал общественоопасните последици, т.е. имаме отсъствие на тази интелектуална дейност, която би довела до формиране на познанието за бъдещото възможно или сигурно настъпване на престъпния резултат. Поради това в съзнанието на дееца не се отразяват свойството на деянието, последиците и причинната връзка м/у тях. Затова небрежността се нарича и **несъзнавана непредпазливост.**

### Положителният момент 
Отразява, че деецът е бил длъжен и е могъл да предвиди общественоопасните последици. Законът изисква едновременна кумулативна наличност както на правно задължение за дееца да предвиди престъпните последици, така и на реална възможност да осъществи такава мисловна дейност. Задължението за предвиждане трябва да произтича от разпоредба на НА. Има два критерия за определяне дали дадено лице е длъжно да предвиди престъпния резултат:

1. Нормативните предписания относно тези задължения (първи критерий)
1. Структурата на обществените отношения, непосредствения обект на посегателство, и мястото, което деецът заема в тази структура. (пр. шофьорите са длъжни да следят пътните знаци и да съобразяват поведението си с тях, но ако има други в колата, шофьорът не може да делегира своето задължение на пътника).

### Възможността за предвиждане предполага два вида възможности.

**Обективна възможност за предвиждане** съществува при такава фактическа обстановка, която позволява деецът реално да е могъл да възприеме със съзнанието си всички факти и обстоятелства, необходими за предвиждането на последиците. Освен това той трябва **да е разполагал и с необходимото време** за протичане на онези мисловни процеси, които биха довели до формиране на познание за бъдещите общественоопасни последици от деянието и вече да предприеме поведение, което е адекватно на така формулиралата се представа. Така ще е когато водачът е имал възможност да види знака „деца!” и от тук да предвиди възможното внезапно пресичане от блъснатото дете. Трябва водачът да е имал фактическа възможност да възприеме този знак, за да съобрази поведението си с предписаното, т.е. ако знакът да не е бил закрит от камион.

**Субективна възможност за предвиждане** – свързана е с личните качества на субекта за извършване на мисловната дейност, която би го довела до предвиждане на резултата. Тя обхваща интелектуалните му възможности и необходимите познания за предвиждане на конкретните последици в конкретната ситуация (на пътя лежи човек в тежко състояние и минавайки край него деецът го закарва в болницата – оказало се, че човека умира от друсането в колата).

**Престъпна небрежност ще има само при кумулативно наличие на отрицателния и положителния момент**, като при положителният има кумулативно изискване за задължение и възможност. Ако липсва едното няма вина, няма и престъпление.
## **Професионална непредпазливост** 
Тя разкрива основни особености на непредпазливостта в някоя от нейните две основни форми – самонадеяност или небрежност. Професионална е, защото е свързана с упражняването на определени професии или дейности, представляващи източник на повишена опасност. (липса прилагателното обществена!) Тя е предвидена в някои състави на Ос. част и се проявява като несъобразяване със специалните правила, регламентиращи упражняването на такива занятия/дейности. Нарушаването на правилата се дължи на незнанието им или на немарливото им изпълнение.

**Първа особеност** – изпълнителното деяние трябва да е елемент от упражняването на занятие или дейност. Дейността е съвкупност от действия и бездействия, извършвани с цел постигане на определен резултат. Занятието е вид дейност, която се характеризира с определена трайност и системност в нейното осъществяване и има професионален характер.

**Втора особеност –** дейността или занятието трябва да представляват източник на повишена опасност и това е тяхна обективна характеристика. Естеството им е такова, че и най-малкото незнание или немарливо изпълнение създава голям риск от увреждане на хора. Те обаче са общественополезни и затова не са забранени (такива са всички занятия, свързани със здравеопазването, строителна дейност, боравене с пушки).

**Трета особеност** – трябва да са правно регламентирани. За тяхното упражняване се изискват специални знания или опитност по силата на НА, проверени и удостоверени по съответния ред и за упражняването на които, лицето има съответно разрешение. Така се свежда риска до приемливи за обществото равнища.

**Четвърта особеност –** деянието трябва **да** нарушава норма от действащ НА, която урежда правилата за безопасното упражняване на занятието или дейността. 

За да е налице професионална непредпазливост трябва нарушаването на тези правила да се дължи на **незнание** или **на немарливо изпълнение** на занятието/дейността.

**Незнанието** се отнася само до специалните правила за безопасното упражняване на занятието или дейността. Ама незнанието на правото не извинява! Незнанието води до това, че субектът не предвижда общественоопасните последици. Поради това е свързано с формиране на небрежност като форма на непредпазливост. 

При **немарливото изпълнение** субектът познава правилата, но извършва деянието в нарушение на техните предписания. Деянието може да има различни форми - предприемане на забранени действия или не извършване на задължителни действия. Немарливото изпълнение може да се изрази както в небрежност, така и в престъпна самонадеяност.
## **Смесена вина – особености при наличие на смесена вина**
### Смесена вина 
Е налице, когато с деянието се причиняват два или повече престъпни резултата, като по отношение на по-леките субектът действа умишлено, а по отношение на по-тежките – по непредпазливост. В тези случаи законът предвижда деецът да отговаря за по-тежките последици, причинени по непредпазливост, ако за тях не се изисква умисъл. (чл. 11, ал. 5 НК). 

### Особености при наличие на смесена вина:
**Изпълнителното деяние обективно е от естеството да причини по-лекия резултат.** **Субектът е причинил два или повече различни престъпни резултата,** които са разнородни по характер.

Между по-лекия и по-тежкия резултат съществува пряка причинна връзка, като по-лекият може да е единствена причина за настъпване на по-тежкия или да е съпричина. Отношение между засегнатите обекти: може да са разнородни (непредпазливо причиняване на смърт в следствие на палеж) или да се намират в отношение на поглъщане (непредпазливо причиняване на смърт в следствие на умишлено нанесена телесна повреда).

**По отношение на по-лекия резултат субектът действа умишлено, а по-отношение на по-тежкия – по непредпазливост.** Законът предвижда, че се касае за допълнителни, по-тежки последици, които поглъщат умишлено причинените, и затова отговорността е за по-тежките. По същество деецът проявява и двете основни форми на вина. Той предвижда по-леките общественоопасни последици и съзнава, че ако ги причини, деянието му ще увреди или застраши обекта на посегателство, като ги желае или се съгласява с тяхното настъпване. А настъпилите по-тежки последици субектът не предвижда, но е могъл и е бил длъжен да предвиди ли ги е предвиждал, но е бил сигурен, че те няма да настъпят. 

