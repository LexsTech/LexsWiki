---
title: Въпрос 71
---
# **Въпрос 71. Предпоставки за привличане на обвиняем.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2071.mp3" type="audio/mpeg">
        </audio>
    </div>

## **Привличане на обвиняем в хода на разследването**
### Общи положения.
Прокурорът не може да осъществи основното си конституционно правомощие да привлича към наказателна отговорност пред съда чрез обвинителен акт (чл. 127, т. 3 КРБ), без преди това лицето, срещу което е насочено наказателното преследване, да бъде привлечено като обвиняем в хода на досъдебното разследване. Това формално положение, залегнало в нашия НПК, не е често срещана практика в западноевропейските държави и е останало като последица от реципирания руски наказателен процес основно в страните от Източна Европа. В повечето чуждестранни наказателнопроцесуални системи държавното обвинение се повдига за първи път едва с прокурорския обвинителен акт, а в разследващата фаза вместо фигурата на обвиняемия се използва фигурата на т.нар. „лице под подозрение”, т.е. лице срещу което са събрани доказателства, че е извършило престъпление и спрямо което е възможно налагането на някаква форма на процесуална принуда (разбира се – и с уточнението, че разследващите са длъжни да информират лицето под подозрение за това му качество и да му гарантират пълноценно право на защита).

Формалността на нашия процесуален закон обаче, задължително изисква още в хода на досъдебното разследване лицето, обект на наказателно преследване, да бъде конституирано с нарочен акт в качеството на обвиняем. Само по този начин въпросното лице може да се ползва от гаранциите за правото си на защита и само по този начин прокурорът може впоследствие да внесе в съда обвинителен акт, предложение за споразумение или за освобождаване от наказателна отговорност.

Действащият НПК, за разлика от отменения Кодекс, целенасочено обозначи с различна словесна терминология двата акта на досъдебните органи, служещи за официално формулиране на обвинението – привличане на обвиняем (чл. 219, чл. 356, ал. 4) и повдигане на обвинение (чл. 246, ал.1, чл. 357, ал. 1, т. 3). Докато разпоредбата на чл. 207 от стария НПК (отм.) назоваваше привличането на обвиняем също с термина повдигане на обвинение.  Следва  обаче  да  се  съгласим  с  тезата,  че „…привличането на обвиняем по новия НПК е също повдигане на обвинение в хода на разследването, както и при отменения закон – формулиране от органа на досъдебното производство на твърдение срещу конкретно лице, че е извършило конкретно престъпление. Правната последица от формулирането, от повдигането на обвинение срещу конкретно лице е конституирането му като обвиняем. И така, според нововъзприетия понятиен апарат, в хода на разследването се привлича обвиняем, а след приключване на същото, се повдига обвинение с обвинителен акт.” Все в тази връзка, в Тълкувателно решение № 2 от 2002 година – ОСНК беше прието, че в хода на разследването обвиняемият се привлича по обвинение, „…предназначено да определи най- общ, първоначален „работен” предмет на доказване по делото. То може да бъде изменяно в зависимост от доказателствата, които се събират и проверяват…”. В този смисъл ВКС третира въпросното първоначално обвинение като „нестабилно, вариращо според настъпилите оперативни промени. Различните формулировки на обвинението за едно и също деяние, промените в правната му квалификация до изготвянето на обвинителния акт следват динамиката на процеса на разследване и промяната във фактическата обстановка съобразно събраните доказателства…”.

Привличането на обвиняем е процесуално действие, което има своето специфично предназначение. С него „освен, че се формира предварителното обвинение, в същото време се конституира и фигурата на обвиняемия, като по този начин се гарантира правото на защита на един по-ранен етап. Отлагането на привличането на обвиняем ще означава, че разследването се провежда без да може лицето да вземе участие в тази дейност и да защити правата и законните си интереси. Прибързаното привличане, обаче, е не по-малко опасна тенденция, защото по отношение на това лице могат да се прилагат мерки за процесуална принуда, предвидени за обвиняемия в НПК”.

Привличането на обвиняем е акт със съществени юридически и фактически последици, независимо, че този акт не съставлява окончателно формулиране на обвинението пред съда. Преди всичко това действие поражда редица правомощия за органите на досъдебното производство и може да повлече след себе си принудителни мерки, които сериозно ограничават личните или имуществените права на обвиняемия (вземане на мерки за неотклонение или за обезпечаване на гражданския иск, отстраняване от длъжност и пр.). Няма как въпросният акт да не накърни и обществената репутация на привлечения към отговорност. От неговото осъществяване всъщност зависи и по-нататъшното развитие на наказателното производство, защото именно привличането на обвиняемия определя рамките и цялата насоченост на по-нататъшната разследваща дейност. С оглед на повдигнатото обвинение се организира и развива процесуалната активност на всички субекти на процеса (държавни органи и граждани) до постъпването на делото в съда, а в известен смисъл – и след това.

Законът съдържа различни правила за начините, по които се извършва привличането на обвиняемия в различните наказателни процедури: два са способите за повдигане на първоначалното обвинение, когато разследването се провежда по общия ред и те са съответно регламентирани в чл. 219, ал.1 и чл. 219, ал.2 НПК; различна от посочените е процесуалната форма за привличане на обвиняемия при бързото (чл.356, ал.4).
## **Привличане на обвиняемия с постановление на разследващия орган.**
Най-често приложима в практиката е общата процедура за привличане на обвиняемия чрез съставяне на изрично постановление от разследващия орган – чл. 219, ал.1 НПК. Прилагането й е най-стриктно откъм формални правила и се реализира значително по-усложнено от останалите законови хипотези, в които лицето може да бъде привлечено към наказателна отговорност. Съгласно цитираната разпоредба, когато се съберат достатъчно доказателства за виновността на определено лице в извършване на престъпление от общ характер и не са налице някои от основанията за прекратяване на наказателното производство, разследващият орган докладва на прокурора и привлича лицето като обвиняем със съставяне на съответно постановление.

Предпоставки за привличането на обвиняем по реда на чл. 219, ал. 1 НПК. Редакцията на нормата налага най-напред да изясним кои са юридическите и фактическите предпоставки, които позволяват на разследващия орган да състави постановление за привличане на обвиняем.

Първата предпоставка е в хода на разследването спрямо конкретно лице да са събрани достатъчно доказателства за извършено от него престъпление от общ характер. Законът не дава разяснение какво трябва да се разбира под „достатъчно доказателства”, но самата употреба на термина доказателства категорично сочи, че първоначалното обвинение, повдигнато по реда на чл. 219, ал. 1 НПК, не може да почива само на оперативни или други данни. „Необходими са именно доказателства, а това означава фактически данни, че определено лице е извършило определено престъпление от общ характер, които са били установени по реда и при условията, предвидени в кодекса и по този начин са придобили характера на доказателства…”

Дали са налице достатъчно доказателства във всеки конкретен случай зависи от обстоятелствата на делото. Всяко наказателно производство има свои специфични особености. От една страна, не е необходимо да са събрани доказателства, които окончателно доказват вината на извършителя. Трябва обаче да има сериозни материали, които да уличават конкретно лице в извършване на престъпление. „Привличането – както се сочи в доктрината – не може да се извърши въз основа на предположения и догадки, които не се подкрепят от проверени в хода на разследването факти.” Необоснованото привличане въз основа на предположения, непочиващи на факти, води до нарушаване на правата на гражданите. Спорен в теорията и практиката е въпросът кога можем да считаме, че са налице достатъчно доказателства за привличане на обвиняем.

Първата теза – че доказателствата ще бъдат достатъчно, когато дават основание да се подозира определено лице в извършването на определено престъпление – не намира опора в закона, защото евентуалното й прилагане по същество означава конституирането на обвиняем по силата на предположения. Подобно необосновано привличане крие немалък риск от незаконосъобразно ангажиране на наказателна отговорност – действие, което съществено и отрицателно засяга авторитета на държавните органи, осъществяващи досъдебната наказателнопроцесуална дейност. Повдигането на обвинение въз основа на подозрения не се препоръчва и по тактически съображения. То води до прибързани от тактическа гледна точка обвинения, вследствие на което съответният орган издава твърде рано своите процесуални позиции пред разследваните участници в престъпната дейност, респ. улеснява заличаването на следи от престъплението и укриване на извършителите.

Неприемливо обаче е и разбирането, че предварителното обвинение по смисъла на чл. 219, ал. 1 НПК може да се повдигне, едва когато се съберат доказателства, въз основа на които разследващият орган може да изгради вътрешно убеждение (твърда, изключваща всякакво съмнение увереност), че определено лице е извършило определено престъпление. Спазването на това разбиране неизбежно превръща привличането на обвиняемия в заключителен акт на разследването. Няма спор, че разследващият орган може да бъде несъмнено убеден във виновността на лицето, само след като се съберат и проверят всички доказателства, които имат значение за делото. При това положение, ако от разследващия орган се изисква да си състави категорично убеждение за виновност, за да повдигне обвинение, това означава, че за него няма забрана да извърши цялостното разследване без да конституира тази процесуална фигура, т.е. да отложи акта на привличането до приключване на разследващата дейност. Пренасянето на акта, с който се повдига първоначалното обвинение, в края на самото разследване на практика означава цялата разследваща дейност да се проведе без участие на лицето, което ще бъде привлечено към отговорност, без възможност същото да защити своите права и законни интереси. Така ще се окаже, че досъдебното разследване е осъществено при пълно елиминиране на правото на гражданина да се защити. Нещо повече, в редица случаи не е възможно разследващият орган да е несъмнено убеден в доказаната виновност на лицето без да е изслушал неговите обяснения за инкриминираната престъпна дейност, дадени в качеството на обвиняем. Среща се и порочната практика спрямо това лице да се провеждат действия по разследването (участие в очни ставки, разпит като свидетел и т.н.), без то да участва в тях в качеството на обвиняем, т.е. без да разполага с процесуалните права за защита. Каква полза напр. биха имали изявленията на лицето, което е призовано да дава свидетелски показания за собствената си престъпна дейност, при условие, че същите не могат да се ползват като доказателствено средство? Погрешно застъпваната при част от практикуващите юристи теза, че привличането на обвиняем изисква твърдо убеждение на разследващия орган за виновността на лицето, би довела и до други негативни последици. По тази логика, след като повдигне обвинението за разследващия орган не остава нищо друго, освен да пристъпи към предявяване на разследването. Фактически, в ситуация като разглежданата действията по привличане на обвиняем, предявяване на обвинението и на разследването ще се слеят. В по-старата си практика бившият ВС системно е обръщал внимание, че е недопустимо смесването на тези съвършено различни моменти от предварителното разследване. Освен това, същественото забавяне на действие като привличането на обвиняем до окончателното несъмнено доказване виновността на лицето би довело и до забавяне на мерките, които могат да се вземат и за неотклонение на обвиняемия, и за обезпечаване на гражданския иск за вредите, причинени с престъплението. А това, не по-малко от прибързаното обвинение, може да накърни тежко както интересите на държавата, така и правата на гражданите.

Всъщност, в самата разпоредба на чл. 219, ал. 1 НПК не се съдържа опора на схващането, че привличането на обвиняемия по този ред изисква несъмнено доказана виновност. Постановлението за привличане далеч не е заключителен акт на разследването. То се издава в хода на разследването и предполага неговото продължаване за събиране на нови доказателствени материали (предявяване на обвинението, разпит на обвиняемия, очни ставки, предявяване на разследването и пр.). Следователно, актът, с който при разследването се повдига предварителното обвинение, се издава винаги при непълни доказателствени материали (преди да бъдат изслушани непосредствено обясненията на обвиняемия и преди същите да бъдат проверени чрез издирване на допълнителни факти). Ето защо, понятието „достатъчно доказателства” не следва да се тълкува в смисъл на твърд, несъмнен и окончателен извод за виновността на лицето.

Поддържа се и друга теза – че под достатъчно доказателства по смисъла на чл. 219, ал. 1 НПК следва да се разбира само някаква степен на убеждение за виновност, без да е налице несъмнено убеждение. Но и това виждане търпи критики. Убеждението не може да има степени. То всякога означава твърд и окончателен извод за несъмнена доказаност на определени положения.

В доктрината и практиката като най-убедително се споделя виждането, че достатъчно доказателства за повдигане на обвинение в хода на разследването „ще бъдат налице, когато доказателствата са достатъчни да се направи извод, че определено лице е извършило определено престъпление и този извод не се разколебава от други доказателства, събрани и проверени по същото дело. При това трябва да бъдат събрани и проверени всички доказателствени материали от значение за делото, които могат да бъдат събрани и проверени в този етап на предварителното разследване, който предшества повдигане на обвинението. Евентуалното съмнение във виновността на уличеното лице трябва да произтича не от наличните по делото доказателствени материали, а от обстоятелството, че предстои те да бъдат допълнени с обясненията на обвиняемия по предявеното му обвинение и с доказателствата, събрани в резултат на следствени действия, които по силата на закона трябва да бъдат извършени след обясненията на обвиняемия до приключване на разследването. Само когато източникът на съмнението може да се види единствено в тази именно непълнота на доказателствените материали, трябва да считаме, че са налице необходимите фактически данни (доказателства) за привличане на дадено лице като обвиняем. По този начин се очертава обективната основа на критерия кога може и следва да считаме, че са налице онези доказателства, които са достатъчни за повдигане на обвинение в стадия на предварителното разследване (….) От изложеното се вижда, че обвинението на предварителното разследване се повдига, без да са извършени всички следствени действия, които осигуряват обективност, всестранност и пълнота на доказателствени материал в две направления: а) не са извършени следствени действия, които съгласно закона се предприемат след повдигане на обвинението до приключване на разследването; б) не са извършени и не е нужно да бъдат извършени следствените действия, които ще изяснят обстоятелствата вън от групата на тези, които разкриват наличността на наказателната отговорност на определено лице за определено престъпление…”. Именно във връзка с последното се поставя въпросът какъв е кръгът от обстоятелствата, за които трябва да има достатъчно доказателства. Индиция за отговора се съдържа в самата разпоредба на чл. 219, ал. 1 НПК. В нея се посочва се става дума за доказателства „за виновността на определено лице в извършване на престъпление от общ характер”. Следователно законът визира събрани и проверени фактически данни относно обективната и субективна страна на съответния престъпен състав, макар и същият да не е доказан по несъмнен начин. Липсата на доказателства относно другите обстоятелства по делото, очертани в чл. 102 НПК, не е пречка да се повдигне обвинение в стадия на разследването. Тези обстоятелства ще бъдат изяснени в хода на самото разследване.

Следва да се съгласим и с друго становище относно тълкуването на понятието „достатъчно доказателства”, което го разглежда от различен ъгъл – а именно, че такива ще бъдат налице, когато „от събрания и проверен доказателствен материал „може да се направи обосновано предположение, че определено лице е извършило конкретно престъпление. Този предположителен извод е във висока степен вероятен и обоснован, именно защото се основава на събрани и проверени по делото достатъчно доказателства и защото съмнението във вината на лицето, извършило престъплението, се базира единствено на обстоятелството, че то не е разпитано като обвиняем и не са проверени обясненията му.” Предлаганата теза налага да съпоставим използваните от законодателя две различни процесуални понятия, които обаче имат едно и също съдържание и разкриват идентично правно явление „достатъчно доказателства” за привличане на обвиняем (чл. 219, ал. 1) и „обоснованото предположение”, че лицето е извършило престъпление от общ характер (последното е използвано, за да обозначи предпоставките за вземане на мярка за неотклонение – чл. 56, ал.1, за задържане под стража – чл. 63, ал.1, и за привличането на обвиняемия при бързото производство - чл. 356, ал. 4). В доктрината е изяснено, че достатъчното доказателства и обоснованото предположение за виновността на лицето са две страни на едно и също правно положение – обективната (достатъчното доказателства) и субективната страна (обоснованото предположение). С категоричност може да се твърди, че наличието на достатъчно доказателства задължително изисква съществуването на обосновано предположение за виновност. По съществен е другият въпрос – дали възникването на това обосновано предположение винаги сочи и на съществуващи достатъчно доказателства, или става дума за различна степен на вероятност.

Втората предпоставка за привличането на обвиняемия също е очертана от самия закон – да не са налице някои от основанията за прекратяване на наказателното производство. Наличието или липсата на въпросната предпоставка не засяга валидността на обвинението. То ще предизвика правни последици, дори разследващият орган да е пренебрегнал факта, че по делото е налице някое от прекратителните основания на чл. 24, ал. 1 НПК. Смисълът на това изискване е да не се пристъпва към незаконосъобразно привличане на едно лице в качеството му на обвиняем, заради негативните последици, които подобно действие може да породи ако напр. деянието не съставлява престъпление (чл. 24, ал. 1, т. 1), или е изтекла давността за преследване на извършителя (чл. 24, ал. 1, т. 3), или същият е изпаднал в продължителността разстройство на съзнанието, изключващо вменяемостта (чл. 24, ал. 1, т. 5) и т.н. Нещо повече, именно това условие е специфична гаранция, че впоследствие няма да се търси отговорност за вреди от държавата по реда на ЗОДОВ, било защото е било повдигнато незаконосъобразно обвинение, наказателното производство по което впоследствие е прекратено поради несъставомерност на деянието, било защото обвиняемият е бил привлечен в това качество след изтичане на давността. Разумното тълкуване на нормата на чл. 219, ал. 1 НПК, в частта й относно правилото, че привличането се извършва когато липсват основания за прекратяване на наказателното производство, налага да приемем, че законът има предвид общите прекратителни основания по чл. 24, ал. 1 НПК. Тук не се визира специфичното правомощие на прокурора да прекрати досъдебното производство когато обвинението не е доказано – чл. 243, ал. 1, т. 2 НПК, като в подкрепа на този извод могат да се изтъкнат две съображения: първо, да не е доказано обвинението означава такова обвинение да е било повдигнато, т.е. конкретно лице да е било конституирано като обвиняем и второ, самото съдържание на основанието по чл. 243, ал. 1, т. 2 НПК разкрива, че същото е приложимо след като цялостното разследване е приключило, били са събрани всички необходими и възможни доказателства, но същите не обосновават по несъмнен начин обвинителната теза.

Процедурната форма за привличането на обвиняемия по реда на чл. 219, ал. 1 НПК е значително по-усложнена в сравнение с останалите начини за повдигане на обвинение в хода на разследването. Тя включва изискването делото да се докладва на прокурора, да се състави постановление за привличане от орган, компетентен да проведе разследването и това постановление да отговаря на конкретни изисквания за реквизити.

Редакцията на чл. 219 ал. 1 НПК налага извода, че инициативата за докладване на делото пред прокурора следва да е на разследващия орган. Именно той преценява кога според него са събрани достатъчно доказателства за виновността на лицето, респ. кога и дали да поиска докладване на материалите от разследването в съответната прокуратура. Това не изключва възможността прокурорът също по своя преценка да разпореди докладване на делото и привличане на извършителя като обвиняем, ако е било констатирано неоправдано пасивно поведение на водещия разследването. При всички положения, както вече беше посочено, този доклад е задължителен, а формата на провеждането му (устен, присъствен, телефонен, по факс и пр.) зависи от конкретната организация на работа по делото и взаимната уговорка между разследващия орган и прокурора. По време на доклада наблюдаващият прокурор може да се запознае непосредствено със събраните до този момент доказателства и по този начин – да придобие най-пълна представа дали същите са достатъчно за привличането на обвиняем. Ако приеме, че проведеното до момента разследване е непълно и че същото не позволява на този етап повдигане на обвинение, прокурорът следва да формулира изрични писмени указания какви действия да се извършат и какви обстоятелства да се изяснят. Във връзка с доклада, провеждан по реда на чл. 219, ал. 1 НПК, следва да бъдат откроени няколко основни положения.

Първо, въпросният доклад е задължителен, защото нормата на чл. 219, ал. 1 НПК е формулирана императивно, но той не е елемент от фактическия състав, необходим за валидността на обвинението. Това означава, че дори разследващият орган да е привлякъл обвиняемия с постановление, без да докладва делото в прокуратурата, привличането ще породи правни последици. Друг е въпросът, че ако прокурорът впоследствие установи повдигане на незаконосъобразно обвинение, той може да отмени постановлението за привличане незабавно по реда на чл. 196, ал. 1, т. 7 НПК.

Второ, липсата на такъв доклад в случаите, в които обвинението е повдигнато с постановление на разследващия орган, макар да е формално процесуално нарушение, не съставлява съществено нарушение на процесуалните правила, налагащо връщане на делото от съда на прокурора. Така е, защото докладът по чл. 219, ал. 1 НПК има вътрешнослужебен характер; той не засяга процесуалните права на обвиняемия, неговия защитник, пострадалия или неговия повереник, респ. липсата му също не може да рефлектира върху тях. Пристъпването към привличане на обвиняемия с постановление без разследващия орган да е докладвал делото, може да ангажира само неговата дисциплинарна отговорност.

И трето, независимо от провеждането на доклада по чл. 219, ал. 1 НПК, автор на постановлението за привличане на обвиняемия остава разследващият орган, а не прокурорът. Вярно е, че прокурорът може да изрази несъгласие с правната квалификация на предложеното му обвинение и да укаже привличане на лицето по друга квалификация. Вярно е също, че през последните години е наложена практиката прокурорът да подписва в горния десен ъгъл съставеното от разследващия орган постановление за привличане, с цел да удостовери, че съдържанието на същото му е било докладвано и че е запознат с правните и фактически предели на обвинението. Това обаче не превръща прокурора в автор на този акт. Азбучно правило е, че издателят на един юридически акт е неговият съставител. А от буквалния прочит на чл. 219, ал. 1 НПК става ясно, че именно разследващият орган привлича обвиняемия „със съставяне на съответното постановление”. Друг е въпросът, че според практиката на ВКС, дори автор на обвинението да е разследващият орган, последващо прекратяване на досъдебното производство с мотива, че деянието не съставлява престъпление може да доведе до ангажиране на отговорност по ЗОДОВ не само на органите на МВР (ако разследващият орган е причислен към тях), но и на прокуратурата.

След приключване на доклада пред прокурора и евентуалното отбелязване на това действие върху проекта за постановлението за привличане, разследващият орган пристъпва към подписване на постановлението, с което на практика се осъществява неговото съставяне. От момента на подписването, т.е. на съставянето на въпросния акт, лицето се счита за привлечено в качеството на обвиняем, макар все още да не е официално известено за обвинението. В НПК няма изискване съставеното постановление за привличане на обвиняемия да бъде незабавно предявено. Това означава не само, че разследващият орган преценява кога да подпише (да състави) постановлението, т.е. да привлече лицето (дали в деня на докладване на делото пред прокурора или на по-късен етап), но и в какъв период от време след съставянето му постановлението да бъде предявено на обвиняемия. В действителност е допустима времева дистанция между двата акта – привличане на обвиняемия и предявяване на постановлението за привличане, в който период от време обвиняемото лице фактически не знае, че е обект на наказателно преследване. Законодателят вменява задължения на досъдебния орган по осигуряване присъствието на обвиняемия и на адвоката му едва при предявяване на обвинението, „…но не изисква то да бъде предявено в същия ден на процесуалните субекти…” Законът обаче съдържа известни процесуални гаранции за защитата на обвиняемия в подобни случаи. Имаме предвид правилото, че разследващият орган не може да извършва действия по разследването с участие на обвиняемия, докато не изпълни задълженията си да го призове и да му предяви съставеното постановление за привличане (чл. 219, ал. 8). Това означава, че ако прокурорът е резолирал постановлението, а разследващият орган го е подписал (съставил), преди този акт да бъде предявен на обвиняемия могат да се провеждат само действия по разследването, които не изискват участие на самия обвиняем. Налагат ли се обаче действия с участие на обвиняемия (напр. разпознаване, очна ставка, освидетелстване и пр.), задължително е най-напред обвинението да му бъде предявено, за да се запознае същият с неговите фактически и юридически предели.

## Привличане на обвиняем по реда на чл. 219, ал. 2 НПК. 

Разпоредбата на чл.219, ал.2 НПК регламентира алтернативен способ за привличането на обвиняемия, когато разследването се провежда по общия ред. Съгласно цитираната норма, разследващият орган може да привлече лицето като обвиняем и със съставянето на протокола за първото действие по разследването срещу него, за което докладва на прокурора.

Изясняването на фактическия състав на чл. 219, ал. 2 НПК налага най-напред известна историческа съпоставка на проблема. При регламентираното в отменения НПК полицейско производство, в което като аналогия на обвиняемия съществуваше фигурата на уличеното лице, законодателят целенасочено разграничаваше начините на започване на наказателното преследване, когато вместо предварително следствие се провеждаше дознание, като предвиждаше, че в единия случай – този по чл. 207, ал.1 НПК (отм.), се повдига обвинение с нарочно постановление на следователя, а в другия – „не се повдига обвинение по реда на чл. 207 (чл. 409, ал.1 НПК– отм.) и „наказателното преследване срещу уличения се счита за започнало, след като лицето е разпитано в това му качество или по отношение на него са предприети мерки на процесуална принуда, освидетелстване, претърсване или изземване” (чл. 410, ал. 1 НПК – отм.). Целта на закона беше при делата, чието разследване попадаше в компетентността на дознателите, наказателното обвинение да се формулира своевременно и неформално, когато спрямо установения извършител се пристъпи към някакво действие, съставляващо форма на процесуална принуда. Така конституираното като уличено лице придобиваше статут на процесуален субект и следващото от това право на защита, адекватно на правото на защита на обвиняемия – чл. 410, ал. 2 НПК (отм.). В противен случай, забавянето на акта, с който започва наказателното преследване, криеше немалко опасности от накърняване на лични права – призоваване на установения извършител като „свидетел” и разпитването му в това качество за неговата престъпна дейност; неясното му процесуално положение; извършването на дейност по събирането на доказателства, в която лицето не можеше да взима участие поради липсата на съответното процесуално качество и пр.

Действащият НПК възприе и двата подхода на отменения кодекс относно начина на формулиране на досъдебното обвинение, като при разследването по общия ред беше възприет и нов термин за това – „привличане на обвиняем” (чл. 219 НПК), вместо повдигане на обвинение (чл. 207 НПК – отм.). При общата наказателна процедура привличането на обвиняемия може да стане по два начина: първо, по реда на чл. 219, ал. 1 (хипотеза, която беше подробно коментирана), и второ, лицето може да бъде привлечено като обвиняем, когато разследващият орган състави протокола за първото действие по разследването срещу него – чл. 219, ал. 2 НПК. Именно втората хипотеза стои най-близо до отменения регламент на привличането на уличен по реда на чл. 410, ал. 1 НПК (отм.).

Възможността за привличане на обвиняемия без да се съставя изрично постановление е основана на идеята, че следва да съществуват механизми за привличане на обвиняем на един по-ранен етап, за да може лицето да се ползва от правата, които има обвиняемият в наказателния процес. Затова и в доктрината е прието, че в случаите на чл. 219, ал. 2 НПК лицето се привлича като обвиняем без изискване за достатъчно доказателства. Но това не означава, че не се изисква обосновано предположение за неговата виновност в извършване на престъпление от общ характер, макар това предположение да не е в такава висока степен основателно и вероятно, както по чл. 219, ал. 1 НПК, когато се изискват и достатъчно доказателства за това.

Щом е налице обосновано предположение за извършено престъпление (макар и да липсват достатъчно доказателства) и щом спрямо лицето, за което това предположение съществува, бъде проведено първо действие по разследването, за което се състави съответният протокол, се активира законната презумпция, че същото е привлечено като обвиняем. Следователно, фактическата предпоставка – обоснованото предположение, не е достатъчна за конституирането на тази процесуална фигура. Необходимо е конкретно юридическо действие, обозначено в НПК като „първото действие по разследването срещу него”, с което се поставя началото на наказателното преследване.

Не самото действие, а съставянето на протокола за него, поставя началото на презумпцията, че лицето е привлечено като обвиняем. Това налага да се изясни въпросът кои са възможните действия по разследването „срещу лицето” по смисъла на чл. 219, ал. 2, чрез които е допустимо да бъде формулирано наказателното обвинение.

Историческата съпоставка с чл. 410, ал. 1 на отменения НПК сочи, че при полицейското производство наказателното преследване можеше да започне по два начина – чрез разпит на уличеното лице в това процесуално качество, или чрез предприемането на конкретна процесуална принуда, независимо дали под формата на мерки на процесуална принуда или чрез принудителни способи за събиране на доказателства (освидетелстване, претърсване или изземване). В чл. 219, ал. 2 от действащия Кодекс такова уточнение няма, което налага въпроса необходимо ли е въпросното първо действие по разследването да има известен принудителен характер (както по чл. 410, ал. 1 от НПК – отм.) или към тази група случаи следва да бъдат отнесени всички действия, които могат да се проведат с участие на лицето – с или без негова воля, с или без елемент на принуда. Второто виждане следва да бъде подкрепено.

С редакцията на чл. 219, ал. 2 НПК законодателят целенасочено разшири обсега на действията по разследването, с чието извършване и протоколиране може да се инициира наказателно преследване, за разлика от изчерпателно изброените случаи на чл. 410, ал. 1 НПК (отм.). Логиката е ясна – налице ли е обосновано предположение, че конкретно лице е извършител на престъпление, не се налага забавяне на момента на формулиране на наказателното обвинение. Оттук нататък, всяко законно действие по разследването, предвидено в НПК и извършено с участие на това лице, ще е равнозначно на първо действие по разследването срещу него. Това на практика означава, че няма изискване първото действие по смисъла на чл. 212, ал. 2 да е принудително; необходимо е само да е проведено с участие на лицето. Така например, при налично обосновано предположение за извършено престъпление, обвиняемият ще бъде конституиран в това качество не само когато спрямо него се проведат и протоколират действия като принудително изземване на образци за сравнително изследване (чл. 146, ал. 3), освидетелстване (чл.158), претърсване и изземване (чл. 160 и сл.) и обиск (чл. 164), но и когато с негово участие се извършат разпит, следствен експеримент или разпознаване. 

Разпоредбата на чл. 212, ал. 2 е императивна. Разследващият орган няма право на преценка, а е длъжен да счита лицето за привлечено като обвиняем, щом при наличие на обосновано предположение е провел с него действие по разследването. Известно объркване може да създаде буквалният  прочит  на  нормата,  тъй  като  текстът  сочи, че „разследващият орган може да привлече лицето…”, вместо „е длъжен да привлече лицето”. Според застъпеното в теорията тълкуване на чл. 212, ал. 2, изразът „разследващият орган може” не трябва да се тълкува буквално, в смисъл, че той не е длъжен да привлече обвиняем със съставяне на протокола за първото действие срещу него, т.е. че нормата е диспозитивна и че става въпрос за субективна преценка кога разследващият орган ще привлече и кога няма да привлече обвиняем, макар да е предприел действие по разследването срещу лицето. Такова буквално тълкуване е недопустимо, защото би било contra legem. При систематическото тълкуване на двете алинеи на чл. 219 НПК ще се направи единствено верният извод, че първата алинея формулира общото правило за привличане на обвиняемия с постановление при достатъчно доказателства за вината на определено лице, а втората алинея регламентира привличането на обвиняемия и без да са събрани достатъчно доказателства за виновността на лицето, когато в същото време се налага да се предприеме действие по разследването срещу него. Затова употребената дума „може” в ал.2 на чл. 219 НПК не се отнася до израза „да привлече лицето като обвиняем”, а чрез нея законът указва, че съществува и друга възможност за привличане на обвиняем, извън тази по първата алинея. Този извод се потвърждава и от употребения съюз „и” между двете съставни изречения на правилото по чл. 219, ал. 2 НПК, който сочи, че привличане е възможно и по още един начин – чрез съставяне на протокола за първото действие по разследването срещу лицето. Също в доктрината, но съвсем обосновано, се сочи, че текстът на чл. 219, ал. 2 НПК е опит в българското законодателство да бъдат прокарани европейските стандарти за наказателното обвинение по чл. 6, т. 1 ЕКЗПЧ. Практиката на ЕСПЧ в Страсбург приема, че обвинението е официално уведомяване на едно лице от компетентен орган, в което се съдържа твърдение, че то е извършило престъпление. Пак по смисъла на Конвенцията, наказателното обвинение може да е закрепено в писмен акт, или да е формулирано устно или мълчаливо (когато напр. се предприемат мерки, които съдържат твърдение за извършено престъпление и сериозно засягат положението на лицето – претърсване, изземване, снемане на имунитет и пр.).

Задължението на разследващия орган да третира лицето като обвиняем, щом е изпълнена процедурата по чл. 219, ал.2 НПК, налага да бъдат приведени в действие и общите правила на процеса – на обвиняемия да се предоставят всички процесуални средства, необходими за защита на неговите права и законни интереси (чл.15, ал.2); да му бъдат разяснени процесуалните права по чл. 55 и да му бъде дадена възможност за тяхното упражняване (чл.15, ал.2). Въпросното изискване на свой ред поставя един немаловажен въпрос: как следва да се тълкува понятието „със съставянето на протокола за първото действие по разследването”; счита ли се лицето за обвиняемо по време на извършване на самото действие, или обвинението се приема за формулирано след приключване на действието, попълването и подписването на протокола за неговото осъществяване. Въпросът е значим, доколкото налага задължителна преценка дали по време на самото действие (напр. разпит, следствен експеримент, обиск или разпознаване), лицето ще има правата на обвиняем, вкл. и правото на адвокатска защита или тези негови права възникват едва след като бъде приключен протоколът за проведеното действие.

Разрешението на поставения проблем следва да бъде съобразено с това към кой момент е съществувало обоснованото предположение за извършено от лицето престъпление.

Ако преди извършването на действието по разследването с участие на лицето такова обосновано предположение вече е съществувало въз основа на доказателствата, разследващият орган е длъжен да счита лицето за обвиняем от момента, в който започне провеждането, респ. протоколирането на първото действие срещу него (напр. освидетелстване, обиск, разпит и пр.). В тези случаи, още в началната част на протокола следва да се запише, че лицето се счита за обвиняем поради наличие на обосновано предположение за извършено от него престъпление, както и да се посочи словесно и цифрово правната квалификация на това престъпление според първоначално установените обстоятелства. По-нататък следва да бъде протоколирано, че разследващият орган му е разяснил всички процесуални права, включително и правото за участие на защитник. Едва тогава се пристъпва към протоколиране на съответното действие по разследването – записване на обясненията при разпита; опис на откритите или иззети вещи при претърсването, изземването или обиска; описание на установените белези при освидетелстването и пр.

В другия случай – ако към момента на първото действие с участие на лицето такова обосновано предположение не е съществувало, но същото е било формирано въз основа на доказателствата, събрани от това първо действие, обвиняемият ще се счита за привлечен след провеждането на съответния доказателствен способ и неговото протоколиране. Тук правно-техническият подход е различен: първо се провежда съответното действие по разследването (напр. разпознаване, претърсване, изземване или обиск), после се описват резултатите от него (посочването на лицето като извършител по реда на чл. 171 НПК; описване на откритите или иззети вещи и пр.), а във финалната част на протокола разследващият орган вписва, че поради наличие на обосновано предположение за извършено престъпление лицето, участвало в действието, вече се счита за обвиняем, като посочва словесната и цифрова правна квалификация на деянието, изброява и разяснява процесуалните права на обвиняемия и пр.

Докладване на привличането пред прокурора. Когато привличането на обвиняемия е извършено по реда на чл. 219, ал. 2 НПК, докладването на обвинението пред прокурора се осъществява след провеждане на въпросното процесуално действие. На практика наблюдаващият прокурор няма предварителна възможност да проконтролира правната и фактическа формулировка на обвинението, но това не означава, че е лишен от възможността си за последващ контрол. След като се запознае с делото и с протокола, инкорпориращ обвинението, прокурорът може да приеме същото за незаконосъобразно и да го отмени, стъпвайки на правомощието си по чл. 196, ал. 1, т. 7 НПК. Без никакво значение с оглед допустимостта на отмяната е фактът, че процесното обвинение е закрепено в протокол, а не в постановление, както изисква цитираната разпоредба. В случая нейното разширително тълкуване е напълно приемливо, защото става дума за действие, с което се охраняват правата на участващите в наказателното производство граждани.
## **Привличане на обвиняемия при бързото производство.**
При тази диференцирана процедура лицето, за което има обосновано предположение, че е извършило престъплението, се счита за обвиняем от момента на съставянето на акта за първото действие по разследването срещу него. Описаната процедура е донякъде сходна с тази по чл. 219, ал. 2 НПК, макар че има своите специфики. От една страна, в чл. 356, ал.4 законодателят изрично е включил изискването за наличие на „обосновано предположение” (предпоставка, която не е посочена в чл. 219, ал. 2 НПК, но се извежда по пътя на тълкуването). В същото време, също по пътя на тълкуването, използваният словесен израз „акт за първото действие по разследването” следва да се интерпретира идентично с регламентирания в чл. 219, ал. 2 НПК израз „протокол за първото действие по разследването”.

Първият извод, който можем да направим, е че при бързото производство са уредени самостоятелни правила за привличането на обвиняем, различни от тези при общата наказателна процедура.

И тук прави впечатление липсата на законово изискване фигурата на обвиняемия да бъде конституирана чрез съставяне на постановление за привличането му в това процесуално качество, както е формулирано правилото в чл. 219, ал. 1 НПК. Липсата на постановление за привличане дори мотивира някои автори да приемат, че при тази категория дела „не се повдига обвинение и деецът не се привлича в качеството на обвиняем”. Това становище е неправилно.

Няма начин при бързото производство прокурорът да повдигне обвинение с обвинителен акт и да внесе делото в съда, без преди това лицето да е било привлечено в качеството на обвиняем. В тези случаи деецът винаги трябва да бъде привлечен, друг е въпросът, че конституирането му в това процесуално качество се извършва без съставяне на нарочно постановление, а по силата на законова презумпция. Ако споделим предлаганата ни теза, означава да приемем, че и при общата наказателна процедура – в хипотезата на чл. 219, ал. 2, също нямаме привличане на обвиняем, тъй като формулирането на обвинението се извършва не чрез съставяне на постановление, а чрез протоколиране на първото действие по разследването срещу лицето.

Друг е въпросът, че е масова практика положението при бързото производство обвиняемият да се привлича в това качество именно по реда на чл. 219, ал. 1, като се преценява наличието на достатъчно доказателства; делото се докладва на прокурора; разследващият орган съставя постановление за привличане и предявява същото на обвиняемия. Въпросната практика вероятно е повлияна от разпоредбите на чл. 361, позволяващи прилагане на общите правила, вкл. и относно привличането на обвиняем. Но в случая не се обръща внимание, че препращането е допустимо, само доколкото в гл. 25 и гл. 26 от НПК „няма особени правила”, а такова е именно правилото на чл. 356, ал. 4 НПК. Излиза, че въпреки предвидения от законодателя облекчен ред, по който да се конституира фигурата на обвиняемия, прокуратурата и разследващите органи прибягват до формалната процедура в чл. 219, ал. 1, вероятно по съображения, че по този начин прокурорът ще извърши своевременна и предварителна проверка дали обвинението е формулирано правилно от фактическа и юридическа страна. Подобни съображения обаче не могат да наложат дерогирането на действащи процесуални норми, каквито са разпоредбите на чл. 356, ал. 4. Вярно е, че ако при започнало бързо или незабавно производство лицето бъде привлечено като обвиняем по реда на чл. 219, ал. 1, а не съгласно особената процедура, ще е налице само формално и несъществено процесуално нарушение, тъй като този порок с нищо не накърнява правата на обвиненото лице, но в случая следва да се държи сметка за действителната воля на законодателя – да се гарантира бързото и своевременно конституиране на обвиняемия още от момента, в който срещу него бъде предприето първото действие по разследването и по този начин на лицето да се осигурят съответните процесуални права по чл. 55 НПК.

Привличането на обвиняем по правилата на чл. 356, ал. 4 предполага две основни предпоставки – първо, да е формирано обосновано предположение, че лицето е извършило престъпление и второ, спрямо това лице да е било извършено първо действие по разследването, за което да е съставен съответният протокол.

Проблемът как и въз основа на какви материали следва да се изгради обоснованото предположение по чл. 356, ал. 4 е един от съществените моменти, които разграничават предпоставките за започване на наказателно преследване по общия ред (чл. 219, ал. 1) и по реда на гл. 24 и гл. 25 НПК. В случаите на чл. 219, ал. 1 съществува задължителното условие разследващият орган да е събрал „достатъчно доказателства за виновността на определено лице в извършване на престъпление ...”, което от своя страна вече разкрива две съществени изисквания – първо, обвинението да е формулирано само въз основа на доказателствен материал, ... „а не само на оперативни или други данни” и второ, събраните и проверени доказателства да са достатъчни, т.е. от тях „да се направи извод, че определено лице е извършило определено престъпление и този извод не се разколебава от други доказателства, събрани и проверени по същото дело...”.

Такова изискване в процедурите по чл. 356, ал. 4 липсва. При тях е различен и използваният от законодателя словесен израз – обосновано предположение”, вместо „достатъчно доказателства”. Обосновано се явява това предположение, което е изградено въз основа на вече събрани и проверени доказателства. Прави впечатление обаче употребеният в редакцията на разпоредбата термин „предположение”, а не „извод” и това не е случайно. На практика, именно съпоставката между нормите на чл. 219, ал. 1 (в частта й относно изискването за „достатъчно доказателства”) и чл. 356, ал. 4, регламентиращи наличието на „обосновано предположение” (не на „обоснован извод”) налага няколко важни заключения.

Първото от тях е, че обоснованото предположение за извършено от лицето престъпление при бързото производство може да почива не само на доказателства, но и на първоначално установени фактически данни, т.е. самото обосноваване може да се осъществи и въз основа на материали, които все още не съставляват доказателства по смисъла на чл. 104 НПК. Въпросната теза е вече лансирана в процесуалната ни теория, но същата следва да бъде подкрепена поради вложения в нея разум.

От една страна, възможно е обоснованото предположение за привличане на обвиняемия да се основава в съвкупност както на доказателства, така и на предпроцесуални фактически материали – когато например изводът за съпричастност на лицето към престъплението е извършен въз основа на показанията на разпитан очевидец и на съставени по повод полицейското задържане на извършителя документи (докладна записка; заповед за задържане; снети по оперативен ред обяснения от друг очевидец, съдържащи изявления, в които същият посочва лицето като извършител по смисъла на чл. 356, ал. 1, т. 4 и пр.). Подобна съвкупност от материали е напълно допустима за обосноваването на фактическото предположение по чл. 356, ал. 4.

Нещо повече, възможно е първоначалното обосновано предположение, въз основа на което се пристъпва към привличане на обвиняемия при бързото производство, да е формирано само от налични фактически данни, без да са започнали събирането и проверката на доказателства по реда на НПК. Така например, ако лицето е заловено при или непосредствено след извършване на престъплението (чл. 356, ал. 1, т. 1) или е посочено от очевидец (чл. 356, ал. 1, т. 4) и при незабавното задържане на това лице от органите на властта най-напред се наложи провеждане на обиск по реда на чл. 164, ал. 1, т. 1, при съставянето на протокола за извършения обиск ще е налице съвпадение между „първото действие по разследването”, с което бързото ще се счита за образувано (чл. 356, ал. 3), и първото действие по разследването срещу лицето (чл. 356, ал. 4), с което същото ще бъде привлечено като обвиняем. В тези случаи привличането ще почива само на фактически данни – материалите, съставени по повод задържането на извършителя или удостоверяващи посочването му от очевидеца. Следователно, въпросната хипотеза ще е приложима във всички случаи, при които първото действие по разследването съвпада и с първото действие, с което се формулира първоначалното обвинение. И тук обаче е необходимо уточнението, че ако това първо действие е осъществено от полицейски орган в МВР, или от митнически орган при условията на чл. 361, вр. чл. 194, ал.4 или ал.5, ще е налице само образувано бързо производство, но не и привлечен обвиняем, поради факта, че тези органи не могат да извършват процесуални действия, а само действия по разследването.

Второто заключение, което можем да направим от съпоставката между чл. 219, ал. 1 и чл. 356, ал. 4 НПК, е че при бързото производство не се изисква установените доказателства и фактически данни за обоснованото предположение при привличането на обвиняемия да са достатъчно, за разлика от начина, по който е формулирано правилото при общата наказателна процедура по чл. 219, ал.1 НПК. Поради това е необходим не обоснован извод (подкрепено с доказателства категорично фактическо заключение), а обосновано предположение (предварително допускане на конкретен извод, без да са събрани и проверени всички необходими доказателства). Достатъчното доказателства по смисъла на чл. 219, ал. 1 предполагат по-висок интензитет на достоверност на фактическия извод, че лицето е извършило престъпление от общ характер, докато в процедурата по чл. 356, ал. 4...”е достатъчен само предположителен извод в тази насока”. Именно по този въпрос в теорията се сочи, че „едно лице може да се привлече като обвиняем и без изискването за наличие на достатъчно доказателства за вината му в извършване на престъпление, а и въобще без доказателства, само на базата на фактически данни. Това разрешение на българския НПК не е в противоречие с Европейските стандарти. Европейският съд приема, че може да има обвинение още на етапа, когато репресивните органи са предприели проверка и все още не съществува акт за предстоящо наказателно преследване. Очевидно е, че в практиката на Европейския съд се отдава предпочитание не на изискването за достатъчно доказателства, а на своевременното привличане на обвиняемия, дори на базата на фактически данни, за да може това лице да се конституира като обвиняем и да има всички права по чл. 6 ЕКЗПЧ, за да не се окаже „обект” на разследване и на произволно третиране.”

Що се отнася до изискването спрямо лицето да е проведено първо действие по разследването, нормите на чл. 356, ал. 4 НПК следва да бъдат тълкувани по начина, по който вече интерпретирахме това понятие в чл. 219, ал. 2 НПК, а именно – че става дума за всяко действие по разследването, предприето с участие на лицето.

В чл. 356, ал. 4 липсва изискване разследващият орган да докладва на прокурора за извършеното привличане на обвиняемия, за разлика от правилото по чл. 219, ал.2 НПК. Това логично поставя два въпроса: необходимо ли е прокурорът да бъде своевременно запознат с факта, че в хода на започналото бързо или незабавно производство е започнало и наказателно преследване срещу лицето и ако това е необходимо – кога следва да бъде осъществен докладът (преди или след извършване и протоколиране на действието по чл. 356, ал. 4, с което лицето се счита за привлечен).

Считаме, че законодателят целенасочено не е регламентирал изрично този въпрос, така както е постъпил при уредбата на привличането на обвиняем по общата наказателна процедура. А съображението е следното: бързото производство винаги предполагат динамично развиваща се фактическа ситуация, която започва с установяване на някое от основанията по чл. 356, ал. 1, преминава през уведомяването на прокурора по реда на чл. 356, ал. 2, че въпросното основание е реализирано и продължава с осъществяването на първото действие по разследването. В случая прокурорът винаги е изначално информиран, че спрямо конкретно лице съществуват основания за започване на разследване при условията на чл. 356, ал. 3 НПК. Това е именно моментът, в който наблюдаващият прокурор следва незабавно да обсъди с разследващия орган дали наличните фактически данни позволяват да се формира обосновано предположение за извършено престъпление, респ. да се пристъпи към първо действие по разследването по реда на чл. 356, ал. 3, което едновременно с това да съставлява и първо действие срещу лицето по смисъла на чл. 356, ал. 4 НПК.

Възможна е и друга хипотеза – след уведомяването на прокурора (чл. 356, ал. 2) разследващият орган да проведе по своя преценка някакво първо действие по разследването (напр. разпит на очевидец при условията на чл. 356, ал. 3), а след това – да пристъпи към първо действие по разследването срещу установения извършител по реда на чл. 356, ал. 4, с което ще се стигне до привличането му като обвиняем. Но и в този втори случай не се изисква нов доклад пред прокурора, различен от вече осъществения по чл. 356, ал. 2 НПК, защото, както вече беше изяснено, идеята на закона е привличането на обвиняемия да се презюмира от извършеното спрямо лицето действие по разследването, а не от предварителното разрешение на прокурора или неговото последващо одобрение.

Друг е въпросът, че ако разследващият орган е подходил незаконосъобразно и без да е налице обосновано предположение е извършил първо действие с участие на лицето, и в протокола за това действие е отразил, че въпросното лице се счита за обвиняем, няма никаква пречка впоследствие прокурорът, при намесата си по реда на чл. 357 и чл. 363, да отмени съгласно чл. 196, ал. 1, т. 7 извършеното привличане, независимо, че същото не е закрепено в постановление.

Проблемът дали възможността наказателното производство да се счита за образувано с първото действие по разследването, без да се съставя постановление и по същия начин да се формулира първоначалното обвинение в досъдебната фаза на процеса съдържа противоконституционни елементи, е обсъждан и от Конституционния съд (КС) с Решение № 7 по к.д. № 6/2004 г., в което част от предмета на анализ бяха аналогичните в същия дух разпоредби на полицейското производство по чл. 409, ал. 1 и чл. 410, ал. 1 от НПК (отм.). Спорният въпрос по това конституционно дело беше именно дали започването на процеса и на наказателното преследване по силата на законова презумпция (с извършване на някакво действие по разследването или с прилагането на процесуална принуда), дерогира конституционните правомощия на прокуратурата да упражнява надзор върху разследването и да привлича към отговорност лицата, които са извършили престъпление.

Именно в тази насока КС прие за неоснователно твърдението на вносителите, че създадените три „правни фикции” – за започване на предварително производство, за започване на полицейско производство и за повдигане на обвинение срещу уличеното лице, противоречат на чл. 127, ал. 1, т. 1 от Конституцията, тъй като в тези случаи не се съставяло постановление. Мотивите: „... започването на полицейското производство от момента на съставянето на акта за първото действие по разследването е само началото. За него прокурорът се уведомява незабавно (чл. 409, ал. 2 НПК – отм., бел.авт.). Оттук насетне – до края – внасянето в съда на обвинителен акт – досъдебното производство протича под контрола, ръководството и надзора на прокурора. Неговите писмени указания и постановления са задължителни. Изводът, до който Конституционният съд стига, е, че указаните разпоредби на НПК, предмет на искането, не засягат конституционно установената функция на прокуратурата, гарантират ръководната роля на прокурора в досъдебната фаза, като същевременно целят по-бърз, а оттам – и ефективен наказателен процес.”

Позицията на КС напълно отговаря на виждането ни, че възможността разследващият орган да привлече лицето като обвиняем по реда на действащия чл. 356, ал.4, без да докладва за това предварително на прокурора и без да изисква негова санкция, не противоречи на конституционно закрепеното ръководно положение на прокуратурата.

Надзорните правомощия на прокурора се запазват и именно по силата на тях, незабавно след като се запознае с делото, същият може да отмени формулираното обвинение, респ. да укаже неговото прецизиране или допълване.