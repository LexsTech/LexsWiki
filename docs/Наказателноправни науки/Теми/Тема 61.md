---
title: Въпрос 61
---
# **Въпрос 61. Предмет на доказване. Тежест на доказване.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2061.mp3" type="audio/mpeg">
        </audio>
    </div>

## **Същност на процесуалната дейност по доказване**
Доказването е процесуална дейност, чиито общи положения са уредени в Глава единадесета от Част втора на НПК.

Самата част е озаглавена “Доказване” и обхваща, наред с общите положения – включително предмет и тежест на доказване – в съдържащи се в нея четири глави на НПК още: доказателствата; доказателствените средства; способите за доказване и техническите въпроси, свързани с връчване на призовки, съобщения, книжа, срокове и разноски. За целите на настоящата тема доказването в наказателния процес заслужава да бъде разгледано и в друг, по-тесен контекст. Доказването може да бъде определено като подчинена на общи правила процесуална дейност по допускане, събиране, проверка и оценка на доказателствения материал. Изясняването на същността на тази дейност изисква разглеждане на отделните й елементи и на принципите на доказването.

**Допускането** на доказателства се различава от преценката за процесуална допустимост на дадено искане или действие. Допускането на доказателства се изразява в посочване на фактите, които трябва да бъдат установени, уточняване на способите, по които те следва да бъдат събрани и даването от страна на решаващия орган на предварителна оценка за тяхната връзка и относимостта им към предмета на доказване. Чрез дейността по допускане на доказателства се осъществява първична селекция на необходимите и свързани с изясняване на обстоятелствата по делото действия по събиране на доказателства, които заслужават да бъдат извършени с цел разкриване на обективната истина.

**Събирането** на доказателства е дейността по откриването (установяването), възприемането, възпроизвеждането, закрепването и запазването на доказателствата. Тя е осъществима само чрез способите по чл. 136 НПК (способите за събиране на доказателства) и при спазване на основните начала на наказателния процес. Инициативата за събиране на доказателства принадлежи, съгласно чл. 107 НПК, както на органа, осъществяващ ръководно-решаващата роля в съответната фаза на наказателния процес (служебно начало), така и на страните в процеса. досъдебната фаза служебното начало има приоритет, което личи и от редакцията на чл. 107, ал.1 НПК. На правото на обвиняемия и неговия защитник да отправят искания за събиране на доказателства кореспондира задължението на органите на досъдебното производство да събират и проверяват както доказателствата, които разобличават обвиняемия и отегчават неговата отговорност, така и тези, които го оправдават или смекчават отговорността му.

В съдебната фаза на производството ролята на служебното начало е по-ограничена. Преди всичко предметът на доказване зависи от начина, по който едната страна в процеса е упражнила функциите, съставяйки обвинителния акт. От друга страна, чл. 107, ал.2 НПК изрично въвежда правилото, че съдът събира доказателства по направените от страните искания, а по свой почин – когато това се налага за разкриване на обективната истина.

**Проверката** на доказателства е дейност по преодоляване на празноти и противоречия в доказателствения материал. На практика това се осъществява чрез събиране на нови доказателства, с които се допълват, потвърждават или опровергават изводите, предизвикани от “проверяваните” доказателства. Това обяснява свързването и приравняването на двата елемента от дейността по доказване в заглавието на чл. 107 НПК. Все пак, независимо дали се касае за проверка на доказателства в съдебната или в досъдебната фаза на наказателното производство, при тази дейност водеща роля има служебното начало и инициативата на органа, който трябва да предложи крайната оценка на доказателствения материал, а не исканията на страните.

**Оценката** на доказателствения материал е аналитичната дейност по възприемане и установяване на фактическа обстановка въз основа на събраните доказателства. Тя се подчинява на определени изисквания и наложени от практиката постановки, най-важните от които са:

Оценката на доказателства се разпростира само върху събраните по надлежен ред доказателства, т.е. чрез използване на законоустановените способи и при спазване на условията и принципите на НПК. Съблюдаването на това изискване, от гледна точка на националната ни система за наказателно правораздаване, означава да се държи сметка за типични проблеми, които могат да доведат до изключване на определени доказателства и доказателствени средства от подлежащия на оценяване доказателствен материал.

Такава последица има, на първо място, нарушаването на забраната за съчетаване на процесуални качества по чл. 118, ал. 1 НПК. Събраните в нарушение на тази непозната за повечето европейски системи забрана свидетелски показания (Същото важи и за експертизите, изготвени от лица, които вече са добили качеството свидетел - чл. 148, ал.1, т.2 НПК.), са изначално негодни и не могат да бъдат подлагани на оценка.

На второ място, до изключване на доказателства и доказателствени средства от обема доказателствени материали, които подлежат на оценка, могат да доведат и някои формални грешки при изготвянето на доказателствените средства. По този въпрос съдебната практика не е константна и се наблюдава тенденция на отказ от абсолютизация, като се държи сметка за всеки конкретен случай. Тази тенденция е проявена още при действието на отменения НПК. Съдебната практика тръгва от консервативни изходни позиции, определяйки липсата на подпис и дата върху протокол като пропуски, които отнемат неговото качество на валидно доказателствено средство. В развитие, още преди приемането на действащия НПК, практиката обвързва преценката за валидността на доказателствените средства и възможността им да бъдат включени в обхвата на оценката със съотношението им с други източници на доказателства по делото. Ако те по безспорен начин могат да предоставят липсващите в опороченото доказателствено средство сведения, то ВКС е имал поводи да приема, че валидността на доказателственото средство не се накърнява фатално, то може да участва в оценката, и въз основа на него да се градят изводи за фактите по делото. Въпреки това, рискът доказателственото средство да отпадне от обема на оценявания доказателствен материал поради формален пропуск следва да бъде отчитан от прокурора още на досъдебната фаза – особено когато повтарянето на процесуално-следственото действие би било невъзможно или съществено затруднено.

На трето място, в обхвата на оценявания доказателствен материал не следва да намират място доказателства, които са събрани в нарушение на международни актове с пряко приложение. Особено значение имат нормите на чл. 15 от Конвенцията на ООН против изтезанията, която установяват забрана за използване в наказателния процес на показания или самопризнания, изтръгнати с насилие, чл. 3 КЗПЧОС и чл. 7 от Международния пакт за граждански и политически права.

Оценката на доказателствения материал се подчинява на правилата на формалната здрава житейска логика. Това означава, че изводите трябва да съдържат реалистично и рационално обяснение на фактите и процесите, а не да лансират версии, които почиват на свръхестественото, паранормалното или са несъвместими със законите на природните науки.

При оценката на доказателствения материал решаващият орган (съдът) има възможност да кредитира и само една от две или няколко тези, които се изключват взаимно. Наличието на доказателства, които подкрепят противостоящи си тези, не означава, че поначало е невъзможно да се направи лишен от всяко съмнение извод. Съдът, а преди това и прокурорът, могат да стигнат до сигурно заключение, ако след проведено пълно разследване са намерили аргументи за възприемане на едната и отхвърляне на противните тези. За това следва да се изложат убедителни мотиви за опровергаване на доказателствата, които подкрепят отхвърлените тези.

**Принципи на доказването**

Всеки един от елементите на дейността по доказване трябва да е съобразен с относимите конкретни изисквания на процесуалния закон и с принципите на НПК. В действителност, повечето от основните принципи по Глава втора на НПК имат своето типично (ако не и изключително) проявление в доказателственото право и дейността по доказването, както и в предоставянето на правни средства за защита и отправянето на доказателствени искания. Такива принципи са:

Разкриване на обективната истина по чл. 13 НПК. Този принцип е проявен във всеки отделен елемент на дейността по доказване в наказателния процес.

Състезателност, равни права на страните и равенство на гражданите в наказателното производство – чл. 11 и 12 НПК. Пълното разгръщане на тези принципи в областта на доказването се гарантира в същинската съдебна фаза на наказателния процес, доколкото в досъдебната фаза прокурорът действа като ръководно-решаващ орган, а пострадалият, макар да има определени права, не може да се конституира като страна.

Централно място на съдебното производство и подготвителен характер на досъдебната фаза - чл. 7 НПК. Централното място на съдебното производство е застъпено най-вече от гледна точка на проверката и оценката на доказателствения материал (като елементи от дейността по доказването) и във връзка с принципа, че наказателното правораздаване се осъществява само от съдилищата – чл. 6 НПК. 

Независимост на органите на наказателното производство – чл. 10 НПК – по отношение на прокурора и органите на досъдебното производство важат особеностите и ограниченията.

Вземане на решения по вътрешно убеждение, основано на обективна, всестранна и пълна проверка и оценка на доказателствата – чл. 14 НПК.

Презумпция за невиновност – чл. 16 НПК, която предопределя носенето на тежестта на доказване, разгледано по-долу.

Непосредственост – чл. 18 НПК. Чрез спазването на непосредственост се задава стандартът при събирането и проверката на доказателствата – пряко от органа, който провежда разследването (следствието) при съответните особености в съдебната и досъдебната фаза в личен контакт с участника в наказателното производство. В съдебната фаза съдът е едновременно орган, който събира доказателствата и ръководно-решаващ оран. В досъдебната фаза прокурорът може да участва непосредствено в събирането на доказателствата, но в типичния случай това върши разследващия орган под ръководството на прокурора. Допустимите изключения са продиктувани от необходимостта да се осигури срочно и съобразено с интересите на участниците в наказателното производство приключване на разследване при:

Провеждане на разпит по делегация. Разпит по делегация или видео или телефонна конференция на обвиняем или подсъдим не се допуска, освен в случаите на международна правна помощ, когато лицето се намира извън страната – чл. 115, ал. 2 НПК.

Видео или телефонна конференция за разпит на участник в производството, намиращ се извън страната или за разпит на малолетен или непълнолетен свидетел. Съгласно чл. 140, ал.5 (нова) обн. ДВ бр. 109/2008г. в последния случай не се изисква отсъствие на свидетеля от страната.

Прочитане на показания на свидетел или обяснения на обвиняем или подсъдими. Осъществяване на международна правна помощ по наказателни дела.

Устност и публичност на съдебните заседания по чл. 19 и чл. 20 НПК. И двата принципа имат отношение към събирането и проверката на доказателствата. Първият от тях се разгръща напълно в съдебната фаза на наказателното производство, а вторият се проявява само тогава. На досъдебната фаза са допустими отклонения от принципа на устност – например заключението на вещо лице се приема чрез прилагането му по делото и без разпит. Разпитът на вещото лице се провежда в съдебната фаза, с оглед приемане на заключението му – чл. 282 НПК. Ограниченията на публичността при събирането и проверката на доказателства в съдебната фаза обслужват на първо място по-висш публичен интерес по чл. 263, ал.1 НПК (при разпит на свидетел с тайна самоличност; разпит на агент под прикритие или разглеждане на делото при закрити врати, когато това се налага за запазване на държавната тайна или нравствеността). На второ място, от принципа на публично разглеждане на делото в съдебна фаза може да се отстъпи, когато се налага да бъдат защитени имащи приоритет права на личността по чл. 263, ал. 2 и ал. 3 НПК – да се предотврати разгласяването на факти от интимния живот на гражданите, както и с оглед щадящо третиране на малолетен или непълнолетен свидетел, който е пострадал от престъплението.

Специално внимание изисква принципът за разглеждане и решаване на делата в разумен срок по чл. 22 НПК, който има за цел да обезпечи правото на обвиняемия и пострадалия от престъплението да получат своевременно правосъдие. Вярно е, че това зависи от много фактори, не само от дейността по доказване, но обикновено именно на нея са посветени най-времеемките етапи от досъдебната и съдебната фаза на наказателния процес – разследването, водено от разследващ орган под ръководство на прокурора и съдебното следствие пред първоинстанционния съд.

Поради това задължението да се осигури приключване на делото в разумен срок с основание се разбира най-вече като задължение за срочно осъществяване на дейността по допускане, събиране, проверка и оценка на доказателствата. Особеното е, че това задължение има различен интензитет в досъдебното и в съдебното производство. Съгласно чл. 22, ал.2 НПК прокурорът и органите на досъдебното производство са длъжни да осигурят провеждането му в установените от НПК срокове. От друга страна, за съда стои задължението да разгледа и реши наказателното дело в разумен срок, който не е стриктно определен и се предвижда процедура за удължаването му. Разумният срок е съобразен с конкретните обстоятелства и мащаби, с предмета на доказване, с правната и фактическа сложност на делото, с процесуалното поведение на страните и на участниците в производството – включително на подсъдимия и неговия защитник. За изпълване със съдържание на понятието “разумен срок” значение има практиката на ЕСПЧ по прилагането на чл. 6, т.1 КЗПЧОС. За нарушаване на правото на разглеждане на делото (т.е. най-вече осъществяване на дейността по доказване) в разумен срок държавата носи отговорност за вреди и е установила национален механизъм за обезщетяване на пострадалите по новосъздадената Глава трета “а” на ЗСВ.** 

**Предмет на доказване в същинското наказателно производство**

В чл. 102 НПК чрез легална дефиниция е очертан предметът на доказване в същинското наказателно производство, което е призвано да реши въпросите относно наличието на извършено престъпление от страна на обвиняемия, дали и какво наказание следва да му бъде наложено и – евентуално – следва ли да понесе гражданска отговорност за причинените вреди. Така, според чл. 102 НПК на доказване подлежат:

1. извършеното престъпление и участието на обвиняемия в него; 
2. . характерът и размерът на вредите, причинени с деянието;
3. другите обстоятелства, които имат значение за отговорността на обвиняемия, включително и относно неговото семейно и имуществено положение.

Вижда се, че дефиницията е широка и допуска в предмета на доказване да бъдат включени предметно неограничен кръг допълнителни факти и обстоятелства, стига те да имат значение за реализирането на наказателната отговорност в конкретния случай. Това не е случайно. Съгласно теорията, в предмета на доказване е включена цялата съвкупност от факти и обстоятелства, които трябва да се установят, за да се реши правилно делото. Този съвкупен въпрос, наричан още главен факт в процеса, може да се реши само с оглед на конкретно дело, не и по принцип. Вж. в Павлов, „Наказателен процес на Република България – Обща част“, изд. „Сиби“ 1996г., стр. 280-281 и стр. 287-288.

Преценката кое точно има значение за реализиране на наказателната отговорност принадлежи на ръководно-решаващия орган в съответната фаза на производството, но тя се упражнява в съответствие с принципите на наказателното производство. Освен изброените по-горе принципи, съществена роля при определяне на всички обстоятелства, които трябва да бъдат включени в предмета на доказване, играе и правото на защита на обвиняемия и правото на пострадалия да брани своите права и законни интереси по чл. 15 НПК.

Обхватът на обстоятелствата, които са включени в предмета на доказване по конкретното дело, не би трябвало да се различава в досъдебната и в съдебната фаза.

Това става ясно и от очакванията към съдържанието на прокурорския акт, с който даден обвиняем бива предаден на съд. За определяне на конкретния предмет на доказване в същинската съдебна фаза на наказателния процес, ключова роля играе обстоятелствената част на обвинителния акт. Ясно е, че прокурорът не решава сам въпросите относно наличието на престъпление и участието на обвиняемия в него, а представя пред съда своята теза, която трябва да защити с доказателства. Той обаче е длъжен да установи и изложи в обвинителния си акт всички факти, които имат значение за съставомерността на деянието, определяне на авторството, размера на вредите, особеностите на личността на обвиняемия и неговия статус – Тълкувателно решение № 2 от 07.10.2002 г. по н. д. № 2/2002 г., ОСНК на ВКС, т.4. По този начин се определят рамките, в които протича процесът на доказване пред съда (пределите на доказване). Неизпълнението на тези изисквания винаги съставлява съществено нарушение на процесуалните правила, ограничаващо правото на защита.

Съвсем накратко тук е мястото да се обобщят някои класически теоретични постановки, според които: 1) отрицателните факти също подлежат на доказване само чрез установяване на положителни факти, от които се прави извод, че са настъпили въпросните отрицателни факти; 2) не подлежат на доказване факти и твърдения от свръхестествен характер, както и правните норми; 3) не подлежат на доказване общоизвестните (ноторноизвестните) факти, които обаче трябва да са обявени от съда за такива; 4) в наказателния процес няма безспорни факти, които се приемат априори – вкл. и самопризнанието. Във връзка с последното следва да се припомни, че наказателният процес не познава необорими презумпции. Презумпцията за невиновност не е предварително установен факт, съкращаващ пътя на доказване, а обективно правно положение, предназначено да брани обвиняемия.

**Фактът на престъплението** и участието на обвиняемия/ подсъдимия съставляват неотменимо съдържание на предмета на доказване в същинското наказателно производство. Всяко разумно съмнение относно наличието на престъпление или относно участието на обвиняемия в него обуславя оправдаването на подсъдимия, тъй като осъдителната присъда не може да почива на предположения, а само на несъмнени доказателства в подкрепа на обвинението.

Към тази категория обстоятелства се отнасят и всички основания за отпадане на наказателната отговорност на извършителя, а също и основанията, изключващи възникването ѝ. Важно е да се отбележи, че в много случаи обстоятелства, свързани с личността   на   обвиняемия (подсъдимия), могат да предопределят изводи относно наличието или отсъствието на престъпление, независимо от безспорно установения факт, че е извършено противоправно и общественоопасно деяние, което е обявено от закона за наказуемо. Такъв би бил например случаят, когато деецът не е имал качеството на наказателноотговорно лице – поради психично разстройство, което изключва вменяемостта, или пък е бил малолетен по време на извършване на деянието.

**Характерът и размерът на вредите** причинени с деянието са обстоятелства, които поначало участват в предмета на доказване в наказателния процес.

Това е пределно ясно, когато вредите са съставомерни. В такъв случай тяхното наличие или размер са условия, за да се определи деянието изобщо като престъпление или да му се даде точна квалификация. Затова в подобни случаи става дума за вреди, които са причинени с престъплението и са негов обективен белег, т.е. вредите принадлежат към първата група обстоятелства, свързани с факта на престъплението.

При приет за съвместно разглеждане в наказателното производство граждански иск за несъставомерни вреди определянето на вида и на точния размер на вредите от деянието е необходимо условие, за да се произнесе съда с присъдата си по чл. 301, ал. 1, т.10 НПК или с допълнителна присъда по чл. 301, ал. 3 НПК и да реализира деликтната отговорност. Ако вредите са съставомерни, те попадат в първата група обстоятелства от предмета на доказване, касаещи самото престъпление. Съгласно чл. 307 НПК гражданската отговорност не е поставена в зависимост от наказатетелната и може да бъде реализирана и при постановяване на оправдателна присъда и освобождаване от наказателна отговорност – тогава, когато съдът установи, че деянието не е престъпно или не подлежи на углавно наказание, но съставлява деликт. Разглеждането на гражданския иск в наказателния процес придава основното значение на вида и размера на причинените с деянието вреди като част от предмета на доказване.

Във всички останали случаи при постановяване на осъдителна присъда доказването на вида и размера на причинените от деянието вреди също има своето място като обстоятелство, свързано с обществената опасност на деянието и определянето на наказанието.

**Другите релевантни обстоятелства** по чл. 102, т. 3 НПК могат да бъдат:

Смекчаващите и отегчаващите обстоятелства по чл. 54 НК, включително подбудите и мотивите на дееца. В зависимост от конкретния случай е възможно голямо разнообразие на тези обстоятелства.

Обстоятелства за личността и статуса на обвиняемия (подсъдимия). Примерно посочени в чл. 102, т. 3 НПК са фактите относно имущественото и семейно положение на обвиняемия. Тяхното значение при отмерването на наказанието е признато и в материалния закон. В съдебната практика твърдо е установено, че събирането на доказателства за личността на обвиняемия – включително и несвързани с притежаваното от него имущество и семейното му положение, е необходимо условие за правилно решаване на въпросите за наказателната отговорност. Неизпълнението на това задължение всякога е съществено процесуално нарушение, водещо до непълнота на доказателствата.

**Предмет на доказване в отделните съдебни производства** Извън същинското наказателно производство, в което се решават въпросите за наличието на виновно извършено престъпление, участието на обвиняемия (подсъдимия) в него и реализирането на наказателна отговорност, прокурорът сезира съда и защитава позиции в други процедури. При тях дейността по доказване е съсредоточена върху различен предмет. Става дума както за съпътстващи основното производство съдебни процедури (вземане и контрол върху мерки за процесуална принуда), така и за особените производства по Част седма на НПК, които предполагат вече приключено наказателно производство в същинския смисъл, а в някои случаи – приведен в изпълнение осъдителен съдебен акт и дори изтърпяно наказание.

Сред тях най-голямо значение в практиката имат производствата по вземане и контрол на мерките за неотклонение “задържане под стража” и “домашен арест”, както и някои от особените производства – постановяване на принудителни медицински мерки, реабилитация, както и често прилаганите производствата във връзка с изпълнение на наказанията. По този критерий особените производства се родеят с производствата по чл. 306 НПК, чийто предмет на доказване също съдържа някои особености.

Предметът на доказване в **производствата по вземане и контрол на мерките за неотклонение** “задържане под стража” и “домашен арест” включва:

На първо място обстоятелствата относно: а) наличието на извършено престъпление и б) участието на обвиняемия в него.

По тези две линии личи сходство със същинското наказателно производство. Разликата е в подчертано по-ниския стандарт на доказване. За налагане или потвърждаване на тези най-крути форми на процесуална принуда е достатъчно да е налице обосновано предположение за участие на обвиняемия в престъплението. Тази степен на сигурност се различава отчетливо от изискванията към осъдителната присъда, която не може да почива на никакви предположения, а предполага изключване на всяко разумно съмнение относно виновността на обвиняемия.

На второ място задължителен елемент от предмета на доказване в тези производства е опасността обвиняемият да се укрие или да извърши престъпление. Опасността трябва да бъде реална и да се извлича от установени по делото факти, а не от най-общи предположения.

На трето място, обстоятелствата свързани с личността на обвиняемия имат самостоятелно значение, а не са само един от измерителите на опасността по чл. 63, ал.1 НПК. Често те са от ключово значение при определяне на вида на мярката за неотклонение, доколкото в действащия НПК и в КЗПЧОС е въплътена идеята, че никога мярката, изискваща задържане не е безалтернативна форма на процесуална принуда – независимо от естеството и тежестта на престъплението. Не става дума само за преценка по целесъобразност, а и за отчитане на приоритетни фактори пред целите на мерките за неотклонение в наказателното производство. Обикновено те са свързани със здравословния статус на обвиняемия и способността му да понесе ограниченията, налагани от мярката за неотклонение “задържане под стража” без риск за здравето и живота си, но могат да бъдат и от семейно естество или свързани с важни обществени причини, които влияят върху преценката дали има основания да бъде взета, продължена или изменена мярката за неотклонение задържане под стража или домашен арест.

При **прилагането на принудителни медицински мерки** по Глава единадесета на НК предметът на доказване по правило не включва наличието на престъпление и участието на обвиняем в него. Освен в случаите на принудително лекуване по чл. 92 НК, което се постановява с присъдата.

За да се постанови принудителна медицинска мярка по чл. 89 НК действително е необходимо да се проследи връзката на лицето с извършено общественоопасно деяние, за което деецът не носи наказателна отговорност или не може да търпи наказание. Тя се установява не чрез съдебно следствие в това особено производство, а се вземат предвид резултатите на водено по повод на въпросното деяние същинско наказателно производство. Целта на процедурата по чл. 427 НПК е да осигури адекватното медицинско третиране на определена категория вече доказани (в друго производство) правонарушители, които поради невменяемост не са наказателноотговорни или не могат да изтърпяват наказание. Най-общо казано, на доказване в производството по прилагане на принудителни медицински мерки подлежат. Най-често такова е проведено и в рамките на разследването е установена невменяемост. Възможно е фактът да е предварително установен и на тази база да е постановен отказ да се образува досъдебно производство. В такъв случай релевантни са данните от предварителната проверка, съпоставени с резултата от действията на разследващия орган по чл. 427, ал.2 НПК. 

Наличието на психическо разстройство, което обуславя състояние на невменяемост. Опасността, която деецът представлява за близките, за околните, за обществото или за самия себе си, вследствие на психичното си разстройство. Именно с цел установяването на тази опасност прокурорът възлага на разследващ орган да изясни поведението на лицето преди и след деянието по чл. 427, ал.2 НПК. Конкретната нужда от принудително лекуване, съответна на психичното разстройство и нивата на опасността по б. б). В зависимост от преценката коя принудителна мярка е достатъчна, за да се овладее опасността, в предмета на доказване могат да се включат и допълнителни обстоятелства – напр. наличието на близки, които да поемат задължението за амбулаторно лекуване на лицето под наблюдение в психо-неврологичен диспансер по чл. 89, б. “а” НК, тяхната готовност и капацитетът им да изпълняват тези задължения.

В **производството по реабилитация** предметът на доказване има само косвена връзка с наказаното престъпление. Той се определя изцяло от материално-правните предпоставки за съдебна реабилитация по чл. 87 НК, а те са:

1. преминаването на законоустановения тригодишен срок от изтичане срока на наложеното с присъдата или намалено с работа или помилване наказание. Установяването на това обстоятелство изисква прилагане на документи от пенитенциарната администрация или органите на фиска, които се събират по искане на страните или служебно от съда, ако не са предоставени от молителя.
2. . възстановяване на вредите, причинени от умишлено престъпление или уважителни причини, които обясняват невъзстановяването на тези вреди.
3. доброто поведение на осъдения в срока по б. а), включително и отрицателния факт, че не е извършил други престъпления, наказуеми с лишаване от свобода, в тригодишния срок от изтърпяване на наказанието по осъждането, за което се иска реабилитация.

Така очертаният предмет на доказване и правният интерес на осъдения от постановяване на съдебна реабилитация дават отражение върху разпределението на тежестта на доказване.

Предмет на доказване в **производствата във връзка с изпълнение на наказанията** (предсрочно освобождаване, замяна на наказание пробация с лишаване от свобода и на доживотен затвор с лишаване от свобода, замяна на режим на изтърпяване на наказание лишаване от свобода) са обстоятелства от две категории. Нито една от тях не е свързана с наказаното престъпление, неговото естество, подбудите и мотивите на дееца и фактите около извършването му. В тези производства доказателствените усилия са съсредоточени върху поведението на вече осъдения деец по време на изтърпяване на наказанието и неговата личностна характеристика.

Те имат значение най-вече от гледна точка на постигнатия корекционен ефект върху осъдения и преценката дали е налице виновно неизпълнение на задължения, произтичащи от наложеното наказание. Виновното неизпълнение или нарушаването на задължения само по себе си не е престъпление, макар да води до неблагоприятни (санкционни) последици. Такива са замяната на наказанието пробация с по- тежко по вид, промяната на съдържанието на наказанието пробация с увеличаване на пробационните мерки, утежняването на режима на изтърпяване на наказанието лишаване от свобода, както и отмяната на зачитането на работни дни по чл. 41, ал.4 НК.

Понеже не се разследва и наказва престъпление, за дейността по доказване не важи стандартът по чл. 102 НПК и чл. 303 НПК. Все пак правилото е, че неблагоприятните замени на наказанието изискват установяване на виновно неизпълнение или нарушение на задължения. Когато то съставлява и престъпление, резултатите от воденето по този повод наказателно производство могат да се използват като доказателства в производството във връзка с изпълнението на наказанието.

Обратно – благоприятните изменения на наказанието по вид и предсрочното освобождаване изискват доказване на позитивни промени в личността на осъдения 

Обективни факти, включително и отсъствието на отрицателни предпоставки. В тази категория попадат: фактическото изтърпяване на съответен размер от наказанието лишаване от свобода за предсрочно освобождаване; фактът, че осъденият вече не се е ползвал от този институт, освен ако е реабилитиран; изтърпяване на двадесет години от наказанието доживотен затвор; обективната (невиновна) невъзможност на осъдения да изпълнява първоначално определените пробационни мерки.
## **Тежест на доказване**
Последователното и неотклонно възприемане на презумпцията за невиновност по чл. 16 НПК и по чл.6, т.2 КЗПЧОС като принцип в българския наказателен процес предопределя и начина на разпределение на тежестта на доказване. Съгласно чл. 103, ал.1 и ал.2 НПК, по дела от общ характер тежестта да се докаже обвинението (ядрото на главния факт в процеса) лежи върху прокурора и разследващите органи, а по дела от частен характер – върху частния тъжител. Обвиняемият не е длъжен да доказва че е невинен. Съответно на горното е установено правилото по чл. 103, ал.3 НПК, съгласно което не могат да се правят изводи във вреда на обвиняемия поради отказа му да дава обяснения или невъзможността да докаже възраженията си. Тези постановки, възприети и от действащия НПК, и от НПК от 1974г. (отм.) напълно ясно и недвусмислено натоварват само прокурора и работещите под негово ръководство разследващи органи със задължението да докажат обвинението по несъмнен начин.

Това разпределение на доказателствената тежест има важни за практиката последици спрямо останалите страни и участници в наказателния процес, които отдавна са станали предмет на теоретичен анализ и тук следва само да бъдат припомнени.

На първо място, обвиняемият и подсъдимият в същинското наказателно производство имат право свободно и безпрепятствено да дават такива обяснения по  обвинението, каквито намерят за нужно, както и да не дават обяснения (чл. 115, ал.4 НПК). От начина, по който обвиняемият и подсъдимият упражняват това си право, дори ако проявяват очевидно неуважение към истината, в никакъв случай не могат да се правят изводи във вреда на обвиняемия. Същото право трябва да бъде признато и на осъдения, когато участва в производства във връзка с изпълнение на наказанията или реабилитация, както и на лицето, спрямо което се иска прилагане на принудителни медицински мерки в производството по чл. 427 и сл. НПК.

На второ място, снемането на тежестта на доказване от обвиняемия означава, че такава не носи и неговият защитник. Неговата задача да противостои на тезата на прокурора не го прави длъжен да доказва възраженията си, още по-малко – по несъмнен начин. Тъкмо обратното – прокурорът е длъжен да оборва всяко съмнение в обвинението, привнесено от защитника или обвиняемия в резултат на техни изявления или уважени доказателствени искания.

На трето място, при участието си в същинското наказателно производство от общ характер гражданският ищец и частният обвинител, както и техните повереници не носят и не споделят тежестта на доказването с прокурора. Тяхното участие цели реализиране на права и законни интереси. Те имат право, но не и задължение да отстояват обвинителната теза, когато тя ги ползва.

На четвърто място, постановената, но невлязла в сила осъдителна присъда на първата или втората съдебна инстанция не обръща тежестта на доказването и за подсъдимия продължава да важи презумпцията за невинност. Затова пред по-горна инстанция прокурорът продължава да е задължен да доказва обвинението и следва да го поддържа, само ако е способен да разсее всяко съмнение относно виновността на подсъдимия. С влизането в сила на осъдителната присъда същинският наказателен процес приключва, съдебният акт подлежи на изпълнение и въпросът за носене на тежестта на доказване е изчерпан.

**Служебното начало в съдебната фаза** на същинското наказателно производство не прави съда носител на тежестта на доказване. Съдът остава орган с ръководно-решаваща функция и е длъжен да бъде независим и безпристрастен – обективен оценител на тезите на обвинението и защитата, които имат различни по обем задачи.

Съдът дължи събиране на всички относими доказателства по свой почин, когато това се налага за разкриване на обективната истина, включително и за проверка на събраните до момента доказателства. Преодоляването на празноти в доказателствения материал и неговото допълване по инициатива на съда не означава, че съдът е поел част от тежестта по доказване на обвинението. Съдът е задължен да събира доказателства служебно, когато това е необходимо, за да се разкрие обективната истина, независимо коя от страните би се ползвала от събраните доказателства. Следователно, изпълнявайки тази роля, съдът си осигурява необходимия материал за обективно, всестранно и пълно изясняване на всички обстоятелства по делото, върху което да основе своята оценка на доказателствата, а не се нагърбва сам с тежестта на доказване на обвинението.

Прокурорът има **задължения по доказване** и в отделните съдебни производства, инициирани от самия него, в които не се решават въпросите относно наличието на престъпление; участието на обвиняем в него; характера и размера на вредите, причинени с деянието; другите обстоятелства, имащи значение за реализирането на наказателна отговорност. По искане или по предложение на прокурора се завеждат във всички случаи производството по вземане на мярка за неотклонение „задържане под стража“ и „домашен арест“, производството по прилагане на принудителни медицински мерки и производството по замяна на наказанието доживотен затвор с лишаване от свобода. Прокурорът е възможен инициатор и на повечето от останалите особени производства по Част седма на НПК – свързаните с изпълнение на наказанията.

Тук обаче ядрото на главния факт в процеса не се формира от обвинението за извършено престъпление и не е налице тежест за доказване на обвинение в строгия смисъл на понятието по чл.103 НПК. Неуместността в тези случаи да се използва изразът „тежест на доказване“ проличава и от това, че много често (например при сезиране на съда с предложение за условно предсрочно освобождаване, замяна на наказанието доживотен затвор с лишаване от свобода, замяна на пробационни мерки поради обективна невъзможност за изпълнението им), тезата и искането на прокурора са изцяло в интерес на осъдения. Осъденият не само не й противостои, а обикновено се обръща с настойчиви молби към прокурора да инициира този тип производства. Затова задължението на прокурора да докаже обстоятелствата, на които основава своето искане или предложение, отговарят на предмета на делото (напр. обективно състояли се събития, характеристика на личността и здравословен статус, поведение на лицето, от което се правят изводи за неговата обществена опасност или за корекционния ефект на понесеното наказание). Задължението за доказване отговаря и на установения от закона стандарт за сигурност на заключенията (напр. обосновано предположение за извършено престъпление при вземане на мярка за неотклонение, изискваща задържане), като се съчетава и със служебното начало в съдебното производство.

По-особено стои въпросът **с ангажиментите по доказването в някои от особените съдебни производства** с участието на вече осъдени с влязла в сила присъда лица. Става дума за онези от тях, които започват не по инициатива на прокурора и са предназначени да осигурят прилагането само на благоприятстващи осъдения институти – напр. производство по реабилитация, производство по условно предсрочно освобождаване по предложение на Комисията по изпълнение на наказанията.

В тези случаи прокурорът участва в производството не като негов инициатор и няма задължение да доказва и отстоява наличието на основания да се уважи претенцията на осъдения или на органа, обърнал се към съда. Прокурорът поначало изгражда и обосновава позиция относно предпоставките за прилагане на благоприятстващите осъдения институти въз основа на представените и събраните по искане на инициатора на производството доказателства. Прокурорът може да поиска от съда събирането и на други доказателства, ако прецени, че те са необходими за правилно решаване на делото. Когато съдът е събирал доказателства и по свой почин, прокурорът следва да ги вземе предвид при изграждане на своето становище.
