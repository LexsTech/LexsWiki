---
title: Въпрос 6
---

# **Въпрос 6. Обществена опасност и противоправност на деянието. Обстоятелства, които изключват обществената опасност и противоправността на деянието.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2006.mp3" type="audio/mpeg">
        </audio>
    </div>

## **Обществена опасност на престъпното деяние**
Според легалното определение за престъплението в чл. 9, ал. 1 НК то е деяние, което е общественоопасно преди всичко, извършено е виновно и е обявено от закона за наказуемо. Нещо повече, чл. 9, ал. 2 НК изрично обявява **за непрестъпно** онова деяние, което „макар формално да осъществява признаците на предвидено в закона престъпление, поради своята маловажност не е общественоопасно или неговата обществена опасност е незначителна”. **Изводът** от тълкуването на ал. 1 и ал. 2 е, че не може да съществува престъпление, ако дадено деяние не е общественоопасно.

### Същност на обществената опасност като качество на престъплението
Обществената опасност на престъпното деяние отразява обективното противоречие на деянието с интересите на обществото и неговото развитие. Разпоредбата на чл. 10 НК отразява това обективно противоречие като посочва, че „...”

Обществената опасност на престъпното деяние е **основно, обективно, определящо и неюридическо качество на деянието, което го характеризира от гледна точка на неговото отрицателно въздействие върху съществуващите обществени отношения и го отличава от непрестъпните деяния.**
### Основни особености на обществената опасност като качество на престъплението
На първо място трябва да се посочи, че се касае именно до качество на престъпното деяние, до негова съществена определеност, която го характеризира именно като престъпление и същевременно го отличава от останалите деяния, които не са такива. 

**Обективно качество**. Противоречието на деянието с интересите на обществото се проявява винаги и то не зависи от волята и съзнанието на дееца, нито пък от възприемането на деянието от правоприлагащите органи или от членовете на обществото въобще. Пример: невиновно заразяване с венерическа болест или невиновен палеж **обективно** са в разрез с интересите на обществото, но не са престъпни, защото няма субективния елемент. 

**Неюридическо качество** – това означава, че отрицателното въздействие върху съществуващите обществени отношения не зависи от това дали законодателят е осъзнал обществената опасност на даден вид деяния и дали ги е въздигнал в престъпления. Най-често, когато някакви форми на общественоопасно поведение възникнат в обществото, те се проявяват известно време, преди законодателят да осъзнае тяхната обществена опасност и да ги криминализира. От тук е и необходимостта да го определим като неюридическо качество, защото дали имуществото е изгоряло не зависи от това дали това е престъпление или не. Пример: престъпното използване на информация от СРС-а е криминализирано чак 1997 г.

**Основно качество** – ако деянието обективно не е общественоопасно не може да е престъпно. Това следва от определението по чл. 9, ал. 1 НК и е нарочно уточнено от ал. 2.

**Определящо качество** на престъпното деяние по отношение на останалите негови свойства, посочени в чл. 9, ал. 1 НК. Тя е в основата на наказуемостта и противоправността; наред с това с отразяването в съзнанието на дееца на обществената опасност са свързани различните **форми на вината**.

Обществената опасност отразява **отрицателното въздействие на деянието** върху съществуващите обществени отношения.
### Форми на обществена опасност – застрашаване и увреждане
Като посочва кога едно деяние е обществено опасно чл. 10 НК определя и **двете основни форми**, в които може да се прояви обществената опасност като основно качество на всяко едно престъпно поведение.

**Деянието уврежда** непосредствения обект на посегателство, когато изменя отрицателно било самото обществено отношение, било като въздейства неблагоприятно върху условията за неговото нормално възникване, развитие или прекратяване.

**Деянието застрашава** дадени обществени отношения, когато създава реална опасност за тяхното увреждане, без да е настъпило самото увреждане.

**Отношение между застрашаването и увреждането:**

1. Застрашаването винаги предхожда увреждането;
1. Увреждането е по-тежката форма на проявление на обществената опасност, затова при застрашаването и увреждането на едни и същи обществени отношения увреждането винаги поглъща застрашаването.

### Характер и степен на обществената опасност

Характерът и степента на обществената опасност са нейни **основни особености.** Отразява **качествените особености** на обществената опасност. Да се определи характера на обществената опасност означава да се отговори на въпроса **върху какво и как** деянието въздейства отрицателно. Характерът на обществената опасност на деянието **се определя от** **три обстоятелства:**

**От характера на обществените отношения,** върху които се посяга. Така установяваме **върху какво** се оказва отрицателното въздействие на деянието. Различните обекти имат **различна обществена стойност. (**например различни са обществените отношения, осигуряващи неприкосновеността на човешкия живот и неприкосновеността на човешкото здраве – не е толко важно.)

**От спецификата на последиците**, т.е. зависи от това дали деянието **уврежда** или **само застрашава** (създава опасност от увреждане) обекта на посегателството. 

**От степента на отрицателно засягане на обекта** на посегателство. 

### Степен на обществена опасност

Степента на обществена опасност на едно деяние отразява интензивността на засягане на обществените отношения, непосредствен обект на посегателство. Тя е **количествена характеристика** на осъщественото конкретно отрицателно засягане на обекта. Чрез нейното установяване отговаряме на въпроса – Колко е засегнат обектът на престъплението във всеки конкретен случай? И респективно дали това обуславя използване на наказание като реакция срещу осъщественото.

Степента на обществена опасност **се** **определя от множество обстоятелства.**

Тя зависи от **обществената значимост на обекта на престъпление, от характера на обекта.** Това е така, защото той определя качествените граници, в рамките на които може да се прояви количественото засягане. При диалектиката количество-качеството първото винаги се проявява в рамките второто, но тази диалектика изчезва, ако даден резултат не може да бъде количествено измерен – причини смърт другиму.

**От специфичния характер на последиците,** от това дали деянието само застрашава или уврежда обекта на посегателство. Тъй като при увреждането на обекта степента ѝ ще зависи от предизвиканите отрицателни изменения в действителността, а при застрашаването от конкретната вероятност обектът да бъде увреден.

**От характера на самото действие или бездействие**, защото от него зависи дали обектът ще бъде увреден или застрашен и доколко ще стане това. 

**От начините и средствата**, използвани от дееца за осъществяване на деянието. (примерно – квалифициращо обстоятелство при убийството е, когато то е извършено по начин, опасен за живота на мнозина по чл. 116, ал. 1, т.6 )

**От условията на време, място и обстановка, при които е осъществено** конкретното деяние – пр. кражбата от гроб е с по-висока степен – 195 НК

**От особеностите на субекта** на престъплението – особеностите на субекта се свежда до това, че той участва в дадени обществени отношения в това му качество. (пр. кражбата, извършена от длъжностно лице по 195 НК). 

**От особеностите на субективната страна на престъплението** (пр. предумишленото убийство, убийството с користна цел са в по-голяма степен общественоопасни отколкото обикновеното убийство.) 
### Отношение между характер и степен на обществена опасност
Характерът и степента на обществена опасност на дадено престъпно деяние са в отношение **качество към количество.** Характерът показва **какво и как** се засяга отрицателно, а степента – **колко** е засегнат обекта. Тук важи правилото, че **количествените натрупвания** могат да доведат до **качествени изменения.** (множество несмъртоносни удари è смърт)

### Отношение на обществената опасност към останалите свойства на престъплението
Обществената опасност е **основно качество** на престъпното деяние. Без нея **не може да има престъпление**. **Престъпленията от даден вид** **се отличават от останалите** видове въз основа на **характера** ѝ. **Престъпленията от един вид се отличават по между си** на основа **степента** й.

**Престъпленията се отличават от другите видове отрицателно поведение** (деликти, административни нарушения) **по степента на обществена опасност.** Другите са с по-ниска степен.
### Отношение към противоправността, наказуемостта и вината.
Останалите обективни свойства – **противоправност и наказуемост**, се определят именно от характера и степента на обществена опасност. Тя е в основата на законодателните решения.

Ако дадено деяние не е общественоопасно, то не е нито противоправно, нито наказуемо, но е възможно да е обществено опасно, но да не е забранено от закона, т.е. да не е противоправно и наказуемо. 

Обществената опасност е определяща и по отношение на **вината**. Всички форми на вина са свързани с отражението й в съзнанието на дееца. Затова и всяко виновно извършено деяние е по необходимост общественоопасно, защото иначе няма да има обективна даденост, която да се отразява и обратно – ако дадено деяние не е общественоопасно, то не може да е виновно.

Възможно е деянието да е общественоопасно и да не е виновно (14-16 – изключващи вината обстоятелства)
## **Обстоятелства, при които деянието не е общественоопасно.**
### Същност и общи особености на обстоятелствата, при които деянието не е общественоопасно
Причиняването на отрицателни изменения в съществуващите обществени отношения по начало е общественоопасно, но съществуват обстоятелства, изрично предвидени и подробно описани в закона, при които деянието не е общественоопасно. Тук става въпрос за една законодателна оценка на обективния факт, че причиняването на известни вреди при наличие на тези обстоятелства е обществено оправдано. 

Групи обстоятелства, при които деянието не е обществено опасно:

1. Обстоятелства, при които причиняването на определени вреди **винаги е в интерес на обществото** - неизбежна отбрана, крайна необходимост, действие по задържане на престъпник;
1. Обстоятелствата, при които вредите се причиняват, за **да се предотвратят други по-съществени увреждания** или за **да се постигне съществен общественополезен резултат**: оправданият стопански риск по чл.13а НК; 

## Неизбежна отбрана – чл. 12 НК

Правна уредба: Неизбежната отбрана е уредена в чл. 12 НК; Постановление 12 от 1973 г. на Пленума на ВС – практика.

**Същност на неизбежната отбрана. Чл. 12, ал. 1** НК дава легално определение за неизбежна отбрана. Положението на неизбежна отбрана е съвкупност от **два** основни **и** взаимосвързани **елемента** – **нападение и защита.**

` `„Непосредствено” и „противоправно” нападение (кумулация). **Нападение –** е всяко деяние, което поставя в реална опасност или уврежда държавни или обществени интереси, личността или правата на отбраняващия се или на другиго, т.е. **всяко общественоопасно деяние**. Нападането **най-често се осъществява чрез действие**. По изключение може да е и чрез **бездействие** – дежурен лекар не оказва помощ на болен/родилка. (таткото го е набил и се позовава на НО).

За да е налице нападение, е важно **само външното проявление на деянието** (действие или бездействие), затова практиката приема, че субект на нападението може да е всяко физическо лице, като няма значение дали то е малолетно, невменяемо и пр. Няма значение дали нападателят е действал виновно или не.

**Обект на нападението** могат да са практически всички видове обществени отношения неизбежната отбрана е **универсално средство** за самопомощ или за помощ на друг при всякакви застрашени законни права и интереси. 

**Нападението е непосредствено**, когато е започнало и не е завършило. Кога започва нападението? 

Нападението започва от момента, когато в следствие поведението на нападателя възниква реална опасност за обществените отношения, срещу които то е насочено. Нападението може да се изрази и като **начало на увреждането** – пр. когато е започнало да упражняване на принудата при изнасилване. И при двете хипотези трябва опасността да е **действителна.** Не се допуска неизб. отбрана срещу **предполагаемо** или **бъдещо** нападение. 

Кога нападението не е завършило? Нападението не е завършило, когато неговият обект все още не е окончателно увреден **и** нападателят продължава да осъществява поведението, в което се изразява нападението (кумулация на изисквания).

Хипотези, в които нападението ще е завършило (НО не се допуска):

1. Когато обектът на нападението е окончателно увреден, при което вече няма да има какво да се защитава;
1. Когато нападателят го е прекратил и е дал външен израз на отказ от по-нататъшни действия;
1. Когато е окончателно отблъснато от нападнатия или от трети лица.

**Нападението е противоправно**, когато поведението, в което се изразява нападението, е забранено от правото. Тук се касае за противоправност въобще, а не за наказателна противоправност, като забраната може да е установена и с **подзаконов** НА!
### Защитата
Осъществява се **от нападнатия или от което и да е друго лице**. На практика защитата е **активно поведение.** Изразява се в **причиняване на вреди на нападателя** в рамките на необходимите предели. Така чрез увреждане на самия нападател или на негови права и интереси, се създава фактическа невъзможност той да продължи нападението или у него се създава мотив да го преустанови. Най-често вредите имат **личен характер**, но е възможно да имат и друг – имуществен. Защитата е предназначена да предотврати общественоопасните последици от нападението. Следователно тя е общественополезна. 

**От обективна страна**, обаче, защитата трябва да е **от естество да отблъсне** нападението или поне **да ограничи** опасността от него. Погледнато **във времето** защитата трябва да е осъществена **докато трае нападението**, защото само така е възможно отблъскването му. Защитата при условията на неизбежна отбрана е обществено оправдана само ако не причинява вреди извън рамките на необходимите предели. Защитата ще е в тези рамки когато, от една страна е извършено необходимото за отблъсване на престъплението, и от друга страна чрез защитното деяние на нападателя не се причиняват такива вреди, които в конкретната обстановка са излишни за отблъскване на нападението. 

**От субективна страна** е необходимо деецът, осъществил защитата, да цели отблъскване на нападението, а не нещо друго. 

Неизбежна отбрана може да има само когато се отблъсква едно общественоопасно, противоправно и непосредствено нападение. Няма неизбежна отбрана, когато са причинени вреди при няколко условия, от отсъства някой от белезите на нападението – непосредственост или противоправност. Преди всичко, деянията извършени при неизбежна отбрана или крайна необходимост не са общественоопасни и поради това срещу тях не може да се осъществява неизбежна отбрана. Деянията, които се осъществяват в изпълнение на закона, са правомерни и поради това не могат да бъдат нападение по смисъла на чл. 12 ал. 1 НК. Не може да има неизбежна отбрана и при привидно или мнимо нападение, когато в действителност не са застрашени никакви обществени отношения. Не може да се осъществява защита и при условията на неизбежна отбрана когато нападението е завършило поради окончателно увреждане на неговия обект, поради това, че нападението е преустановено по волята на самия нападател или поради намесата на трети лица или поради отблъскването му от отбраняващия се. Накрая, не може да се позовава на неизбежна отбрана и този, който умишлено провокира нападение с цел да лиши от живот или да нанесе телесна повреда другиму.
### Превишаване пределите на неизбежната отбрана – 12, ал. 2 НК
Чл.12(2) защитата явно надхвърля необходимото за отблъскване нападение. Законови критерии за преценка относно несъответствието:** 

1. **Несъответствието между характеристиката на нападението и на защитата** – съпоставят се социалната значимост и характерът на ОО, които се засягат с нападението и със защитата
1. **Несъответствие**, отнасящо се до **опасността на нападението** – тук съпоставяме едни **възможни, вероятни, но не настъпили** вреди от нападението с едни **реално причинени** от защитата вреди. 
1. **Несъответствието да е явно** – според ПВС „несъответствието е явно, ако е ясно изразено и не буди никакво съмнение”.

При преценката дали има превишаване пределите на неизбежната отбрана винаги трябва да се има предвид и това, че се съпоставят едни възможни, вероятни, но ненастъпили общественоопасни последици от нападението с едни действително причинени от защитата вреди.

За превишаване пределите на НО може да говорим само, ако са налице нейните останали елементи – непосредствено противоправно нападение, за чието отблъскване са причинени вреди на нападателя. Иначе няма да има НО и няма да има какво да се превишава.

„При отблъскване на нападението нападнатият може да използва и по-интензивни средства за отбрана от тези, използвани от нападателя.” Няма изискване за еквивалентност на вредите.

При превишаване пределите на НО **защитата** се явява **общественоопасно деяние**, което на общо основание се възприема за нападение, респективно** срещу** него **е допустима неизбежна отбрана!** 
### Случаи, при които няма превишаване на пределите на НО – 12, ал. 3
Неприкосновеността на жилището е гарантирана от Конституцията. Има и такова престъпление по чл. 170 НК. Под „жилище” КС разбира всеки обект, който служи за обитаване.

Начините на осъществяване на нападението са два:

1. Чрез упражняване на насилие върху обитателите на жилището
1. Чрез взлом, т.е. чрез преодоляване на преграда, направена здраво за защита на лица или на имот.

### Превишаване пределите на неизбежна отбрана поради уплаха или смущение – чл. 12, ал. 4 НК

Според чл. 12, ал. 4 НК „Деецът **не се наказва,** когато извърши деянието при превишаване пределите на неизбежната отбрана, ако това се дължи на уплаха или смущение. ”Касае се за особени емоционални състояния на отбраняващия се, които не изключват вменяемостта.

**Уплахата** е силно и непреодолимо, внезапно появило се чувство на страх, израз на вродения у човека инстинкт за самосъхранение, което нападението предизвиква у нападнатия.

**Смущението** е неправилно възприемане от отбраняващия се на един или няколко елемента на нападението или на обстановката, в която то се осъществява. Разпоредбата на чл. 12, ал.4 се прилага, **само когато има превишаване** пределите на неизбежната отбрана. Съдебната практика приема, че и в тези случаи деецът носи гражданска отговорност за причинените вреди, освен ако не е на лице случайно деяние.
### Задържане на престъпник (чл. 12а НК)
Предпоставки за правомерно причиняване на вреди при задържане на престъпник. Кумулация (води до ограничения). Вредите да са причинени при задържане на лицето. Основание за задържането е **единствено** лицето да е **извършило престъпление**, т.е. да има влязла в сила присъда. Задържането** се извършва с две цели, дадени кумулативно: за предаване на органите на властта и за предотвратяване на възможността за извършване на друго престъпление. Другата предпоставка е лицето **да извършва престъпление при неговото задържане.** В закона има и две **отрицателни предпоставки. Първата е да не съществува друг законосъобразен начин** за задържане на лицето, освен чрез причиняване на вреди и втората – да** не е допуснато „превишаване на необходимите и законосъобразни мерки” при задържането. Законосъобразни са тези мерки, които са предвидени в действащата нормативна уредба, отнасяща се за задържане на лице, извършило престъпление, т.е. уредените в НПК И ЗНП**.**

**Субект**, който има правото да причинява вреди при условията на чл.12а НК, може да е **само държавен служител**, не и гражданин.

Превишаване на мерките за задържане – две хипотези ал. 2 на чл.12а. И двете хипотези са **практически неприложими**, тъй като ако мерките са **законосъобразни** и необходими, те **обективно** не могат да бъдат превишени, респективно не може да причиняват и прекомерна вреда.
### Крайна необходимост – чл. 13 НК
Същност на крайната необходимост. чл. 13 НК „...”. Универсално защитаване на обществени отношения. Деяние, осъществено при условията на крайна необходимост, **не е общественоопасно**, защото макар с него да се увреждат ОО, същевременно **се спасяват** от непосредствена опасност други, **по-значими блага.** 

Елементи на състоянието на крайна необходимост: а) непосредствена опасност; б) отблъскващо, защитно деяние; в) особени изисквания относно **условията**, при които се осъществява защитното деяние **и** причинените с него **вреди**.
### Непосредствена опасност
Непосредствената опасност е едно обективно съществуващо състояние на **действително застрашаване** на конкретни обществени отношения или защитени от правото интереси, което се дължи на проявлението и действието на различни природни сили. (пожар, наводнение, земетресение). **От обективна страна** за състоянието на КН е характерно, че действието на природните сили се подчинява на обективните природни закони и създава **реална опасност от увреждане**, като е възможно то да е започнало, но да не е завършило окончателно. Причината за възникване на опасността може да бъде както природно явление, така и човешко поведение, които поставят началото на обективни причинни процеси. За да е налице крайна необходимост, трябва **опасността да е непосредствена**, т.е. в момента на осъществяване на защитното деяние тя трябва **да е възникнала и да не е отминала.** Опасността се счита **възникнала** от момента, в който обществените отношения са застрашени и трае докато се реализира или бъде отклонена от този, който действа в състояние на крайна необходимост или от последвало събитие (дъжд).

### Защитното деяние
Характеризира се с 4 особености:

1. Трябва да е насочено към спасяване на застрашения обект, респективно да е от естество да противодейства на опасността.
1. То винаги причинява известни вреди, именно те са поводът да се постави въпросът дали деянието е общественоопасно.
1. Деецът трябва от субективна страна да цели спасяването на застрашения обект, а не крайната му цел да е да причини вреди.
1. Може да бъде осъществено от всеки човек, стига той сам да не е провокирал опасността умишлено. Когато опасността е предизвикана от едно лице по непредпазливост, то на общо основание може да я неутрализира при условията на крайна необходимост.

### Особените изисквания 

Първото условие, при което е законосъобразно осъществяване на деяние при крайна необходимост, е **да не съществува друг правомерен начин** за избягване на опасността, освен чрез причиняване на вреди.

Второто условие (ал. 2) **самото отбягване от опасността да не съставлява престъпление**, т.е. необходимо е за субекта да не съществува НП забрана да отбягва опасността – пр. лице от състава на граничен наряд няма право да изоставя поста си при никакви обстоятелства, в противен случай върши престъпление по 392, ал.2.

**Вредите, причинени със защитното деяние**, **да са по-малко значителни от предотвратените.** Тук подобно на НО се съпоставят **вероятни**, но не настъпили вреди, с **действително настъпили** увреждания. Причинените от защитното деяние вреди се поправят от лицето, чиито блага са спасени по правилата на ГП.

Макар и общественополезно, деянието, осъществено при крайна необходимост, причинява вреди, много често на субекти, които нямат нищо общо с предотвратените по-значими вреди, нито с възникването на опасността. Поради това в тези случаи се дължи обезщетение по съответните правила на ГП.

**Мнима крайна необходимост** има, когато едно лице причинява вреди, действайки при **грешка относно обществената опасност** на своето деяние, когато го осъществява при погрешна субективна представа за наличие на състояние по чл. 13 НК. Неправилната представа се отнася само до опасността. Деецът може да се е заблудил за това, че е възникнала опасност, когато в действителност не е така. Неговата неправилна представа може също така да се отнася и до непосредствеността на опасността. Деецът може да е формирал и една грешна представа относно характера на една действителна опасност, както и за вероятността на нейното реализиране. Освен до непосредствената опасност, неверните представи на дееца могат да се отнасят и до съразмерността на причинените и предотвратени вреди. Няма да бъде извинителна грешката относно престъпния характер на отбягването на опасността. Деянието, извършено при мнима крайна обходимост, е **общественоопасно**, но грешката изключва умисъла по чл. 14, ал. 1, а може да изключи и непредпазливостта, ако неверните представи на дееца не се дължат на непредпазливост.
### Разграничение между неизбежна отбрана и крайна необходимост
**Общи особености**

1. Те са обстоятелства, при които деянието не е общественоопасно
1. Реагира се срещу опасност от предстоящо увреждане на ОО.
1. При двете извършените деяния причиняват известни вреди
1. И в двата случая деянията обективно и субективно са насочени към предотвратяване на вредни последици.

**Разлики**

1. В източника на опасността**.** Докато при неизбежна отбрана се реагира срещу непосредствено противоправно нападение, при крайна необходимост се отблъсква или неутрализира **всяка друга опасност**
1. В сферата, в която възникват вредите**.** При неизбежна отбрана те се причиняват само на нападателя, а при крайна необходимост могат да се причинят **на всяко 3-то лице**
1. В изискванията за съразмерност на причинените вреди**:** при неизбежна отбрана могат да са и по-значителни от предотвратените, докато при крайна необходимост те трябва да са **по-малко значителни** от предотвратените (задължително)
1. В закона са уредени **особени хипотези** за **превишаване** пределите на неизбежна отбрана, докато при крайна необходимост нямаме такива хипотези, защото дори при равностойност на вредите, деянието ще е общественоопасно.
1. Разлика в **гражданскоправните последици последици** – при неизбежна отбрана на нападателя **не се дължи обезщетение** за причинените вреди, докато при крайна необходимост **се дължи.**

Може деянието да е осъществено така, че **да се приложат и двата института** – примерно ако при защита срещу нападение отбраняващият се прострелвайки нападателя поврежда и паркирана кола.
### Оправдан стопански риск (чл. 13а НК) – трето обстоятелство
Рискът е обстановка или положение, при която се предприема определено поведение, чрез което е възможно алтернативно да се причинят или положителни, или отрицателни изменения в съществуващата действителност, като настъпването на едните или на другите последици не зависи само от поведението на дееца, а и от други, вероятни, но несигурни обстоятелства, върху чието проявление и въздействие той не може да влияе.

Особености на оправдания стопански риск. Чл. 13а НК визира **единствено** **стопанския риск.** Деянието трябва да е елемент от осъществяване на **стопанска дейност.** Както възможният полезен резултат, така и настъпилите от деянието вредни последици трябва да имат **икономически характер.** С деянието се причиняват някакви **съставомерни вредни последици.** Вредите трябва да са изчислими в пари. 

` `Условия, при които рискът е оправдан:

1. Обективно и субективно да е насочено или към постигане на съществен обществено полезен резултат или към избягване на значителни вреди (два възможни целени резултата)
1. **Да не противоречи на изрична забрана, установена с НА;**
1. **Да отговаря на съвременните научно-технически постижения и опит;**
1. **Да не създава опасност за човешки живот или здраве;**
1. Деецът трябва **да е направил всичко зависещо от него** за предотвратяване на настъпилите вредни последици.
1. **Очакваният положителен резултат трябва да е по-значителен от възможните вредни последици** – това изискване важи само за случаите, когато целта е да се постигне значителен общественополезен резултат. (13,ал. 2)

Кумулация = сериозно ограничаване на приложното поле на института;
### Разграничение между оправдан стопански риск и крайна необходимост
Прилики: и двете са обстоятелства, при които деянието не е общественоопасно, но при които се причиняват известни вреди.

Разлики:

1. Крайната необходимост ще има само при реално **съществуваща опасност**, докато оправдан стопански риск може да се предприема и за да се постигне съществен общественополезен резултат без да е налице опасност. 
1. При крайната необходимост е **допустимо** да се създаде **опасност за живота и здравето** на човека, докато при оправдан стопански риск това е недопустимо;
1. При крайната необходимост деецът **не е длъжен да се съобразява** с всички забрани на действащото право и съвременните научно-технически постижения и опит. Достатъчно е само избягването на опасността да не е престъпление.
1. При крайната необходимост се изисква чрез причинените вреди действително **да са предотвратени** други, по-значителни вреди. При оправдан стопански риск се изисква само деецът **да е направил всичко зависещо от него** за предотвратяване на вредните последици.

## **Противоправност и наказуемост на престъпното деяние и обстоятелства, изключващи противоправността и наказуемостта.**

Противоправността и наказуемостта на деянието са неговите две **обективни, но юридически качества**, които са неразривно свързани.

### Противоправност

Противоправността е противоречие на деянието с установена правна забрана за неговото извършване, отразяваща отрицателната обществена оценка за този вид деяния и за нарушаването на която е предвидено принудително налагане на определени санкционни последици на извършителя. Това понятие за противоправност отразява противоречието на определени форми на поведение с правния ред като цяло.

Наказателна противоправност: това обективно юридическо качество на общественоопасното деяние, отразяващо противоречието му с установен в закон запрет за неговото извършване, който е израз на отрицателната обществена оценка за този вид деяния и за нарушаване на която забрана е предвидено наказание за извършителя.

Основни особености на противоправността (наказателната). Тя отразява обективно съществуващо **противоречие** на деянието от определен вид **с установен** чрез закон запрет за неговото осъществяване. Тази забрана е израз на повелителната функция на правото. Установяването на запрета за осъществяване на даден вид деяния е израз на оценителната функция на правото. Чрез него се дава отрицателна обществена оценка за този вид деяния, мотивирана от техния общественоопасен характер. Забраната за осъществяване на определено поведение е установена под страх от наказание. От тази особеност произтича изискването запретите да бъдат точно, ясно и разбираемо формулирани.

Противоправността е обективно качество на деянието. Изразява противоречието му с установена забрана. Като качествена характеристика на деянието тя **не подлежи на количествено измерване** (деянието или е противоправно, или не). Противоправността е юридическо качество на деянието, тъй като без ПН, която да забранява извършването на деянието, не може то да бъде противоправно. Противоправността се установява само чрез закон.
### Противоправност на действието и на бездействието – специфики
Повелителната функция на НП се проявява в две насоки. Едни норми целят да мотивират субектите да се **въздържат** от определени действия, а други обратно – да ги мотивират **да предприемат** действия.

Когато действителността може да бъде променена отрицателно чрез извършване на даден вид действие, законът забранява под страх от наказание неговото извършване. В този случай противоправно е **забраненото действие.**

Когато извършването на даден вид действие е обществено необходимо, законът заповядва извършването му от определени субекти и чрез въздържане от такова действие се нарушава правната заповед. В този случай се установява забрана за бездействие и противоправно е именно то.

При комисивните престъпления законът забранява причиняването на определен резултат. При тези престъпления противоправно е всяко действие или бездействие, което води до настъпването на забранения резултат.
### Обстоятелства, при които деянието не е противоправно
Противоправността е юридически израз на обществената опасност, поради което без обществена опасност не може да има и противоправност. Ето защо **обстоятелствата**, **при които деянието не е общественоопасно, са такива, при които то не е и противоправно** (неизбежна отбрана; КН и пр). Освен тях съществуват и обстоятелства, изрично предвидени в закона, при които деянието не е противоправно независимо от неговата обществена опасност.

Малозначителност на деянието – чл. 9, ал. 2 НК. Малозначително по смисъла на чл. 9, ал. 2 НК ще бъде деянието, което формално осъществява признаците на предвидено в закона престъпление, но **не е общественоопасно** или **неговата обществена опасност е явно незначителна**. В първия случай то нито уврежда, нито застрашава обществени отношения, а във втория отрицателното въздействие върху обекта е в толкова ниска степен, че използването на репресия е обществено неоправдано. **Законодателната оценка** и в двата случая е, че **деянието не е престъпно.** Малозначителността се преценява въз основа на съвкупността от всички елементи на състава на престъплението. Да не се бърка с маловажност по чл.93

В закона може да има и други обстоятелства, при които отпада противоправността на деянието, макар и обективно да е общественоопасно. Чл. 294(3) НК – обявява за непрестъпно личното укривателство, извършено от съпруг, низходящ, възходящ, брат и сестра на укриваното лице. 
### Наказуемост на деянието
**Наказуемостта** е обективно юридическо качество на деянието, което показва, че извършването му е забранено под страх от наказание или **предвиждане на наказание** в случай, че забраненото деяние бъде извършено.

Особености на наказуемостта

1. **Юридически израз** на определена степен на обществена опасност;
1. **Съществува обективно**, независимо от това дали субектът, извършил деянието, съзнава, че за осъществяването му се предвижда наказание.
1. Като качествена характеристика на деянието наказуемостта **също не подлежи на количествено измерване.** (или е наказуемо, или не).

Наказуемостта не бива да се смесва с наказанието, което е друго обществено явление и представлява предвидената в закона мярка на държавна принуда. Противоправността и наказуемостта на престъпното деяние са неразривно свързани, защото са юридически израз на обществената опасност на деянието и се определят от нея.

Обстоятелства, изключващи наказуемостта: са факти от действителността, при наличието на които законът предвижда да отпадне наказуемостта на деяние, което по начало е престъпно. (не отпада противоправността)

**С оглед на техния обсег**, обстоятелствата, изключващи наказуемостта са:

**Общи обстоятелства:** не зависят от вида на деянията и поради това са уредени в Общата част на НК. От тази категория са уплахата и смущението, довели до превишаване пределите на неизбежна отбрана и доброволният отказ от приготовление (чл. 17,ал. 3), от опит (чл. 18. ал. 3) и от съучастие (чл. 22, ал. 1 НК)

**Специфични обстоятелства:** свързани са с особености на съответните видове престъпления и са уредени в Особената част. Към тази категория се отнасят – непредпазливото причиняване на смърт (чл. 125 НК), изпълнението на решение по чл. 182, ал. 3 НК, издължаване на неплатена издръжка по чл. 183, ал. 3 НК и много други.

В зависимост от това, **кога се проявяват** също са два вида:

**Обстоятелства, съществуващи при извършване на деянието** – уплахата и смущението при превишаване пределите на НО и **обстоятелства,** които се осъществяват **след извършване на определено престъпно поведение** или дори **след довършване на деянието –** доброволният отказ от приготовление, от опит и от съучастие и последвалото положително поведение на дееца.
### Отношение между обективните качества на престъпното деяние – обществена опасност, противоправност и наказуемост
Обществената опасност, противоправността и наказуемостта са обективни качества на престъпното деяние. В отношението между тях **определящо значение има обществената опасност,** защото тя е не само обективно, но и материално, неюридическо качество на деянието. **Противоправността и наказуемостта са** **юридически израз на обществената опасност на деянието и се определят от нея.** Ето защо **само общественоопасното деяние може да бъде противоправно и наказуемо.**

Противоправността и наказуемостта са неразривно свързани помежду си. От една страна противоправността има **опосредяваща роля** между обществената опасност и наказуемостта. Тя е **предпоставка** **за наказуемост**, защото без правен запрет не може да има наказуемост. От друга противоправността **се изразява в закона** чрез наказуемостта, защото именно предвиждането на наказание на даден вид деяния е равнозначно на забрана за тяхното осъществяване. 

По начало противоправните деяния са и наказуеми, но е възможно, в определени случаи наказуемостта да отпадне. Това обаче не прави деянието позволено от закона, т.е. неговата противоправност се запазва.
