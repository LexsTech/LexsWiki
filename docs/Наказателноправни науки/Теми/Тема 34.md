---
title: Въпрос 34
---
# **Въпрос 34. Общи стопански престъпления – обща характеристика, видове. Престъпления против кредиторите.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2034.mp3" type="audio/mpeg">
        </audio>
    </div>


## **Общи стопански престъпления – обща характеристика, видове.**
Обща характеристика. Родовият обект на посегателство на тези престъпления са обществените отношения, свързани със стопанството, икономиката. В цялата многоаспектност на това понятие, тъй като тук има престъпления, засягащи промишлеността, селското стопанство, рибното стопанство, търговията, митническия режим, паричната система и т.н. Може би сега разбирате защо на времето имаше такова значение. Посегателствата върху тези обществени отношения засягаха пряко всеки един. Тези престъпления се отличават от някои други състави в особената част по следното. Възможно е при някои от тях резултатът да е аналогичен. Тоест възможно е при някои от съставите, например безстопанственост, да се стигне до унищожаване или повреждане на определени вещи. Но този резултат при стопанските престъпления е косвен, вторичен и не е свързан с директно посегателство върху субстанцията на една чужда вещ. Като краен ефект може да се стигне до същото – погиването на вещи. Но не в резултат на директно посегателство върху тяхната субстанция, а така както е характерно – в резултат на неправилна стопанска дейност. Неизпълнение на задължения, неполагане на грижи. Може да се направи разлика или съпоставяне между някои от стопанските престъпления и част от престъпленията срещу държавни органи, тоест тези в глава осма. И в частност – по отношение на подкупа. Като разликите са първо в обекта на посегателството. Тоест, кои обществени отношения се засягат. И на второ място – от кои субекти могат да бъдат осъществени тези престъпления. Въпреки че, както ще видите, по основните си признаци съставите на стопанския подкуп и класическия подкуп по чл. 301 си приличат, разликата е в това кои обществени отношения се засягат и в субектите. Тук да припомня за понятието за длъжностно лице. То има различно съдържание и не всяко длъжностно лице може да бъде субект на всяко длъжностно престъпление. В този смисъл субект на стопанския подкуп могат да бъдат онези лица, които работят в сферата именно на икономиката, докато субекти на подкупа по 301 могат да са онези длъжностни лица, които упражняват държавната власт в различните й измерения. И на трето място някои автори сравняват стопанските престъпления с някои от престъпленията против републиката. Правят се сравнения между вредителството по чл. 107 и някои от стопанските престъпления, както и между шпионажа по чл. 104 и т.н. икономически шпионаж, какъвто състав има в глава шеста. И разликите са отново по обекта, по предмета, и разбира се по субекта в някои случаи. 

Каква е системата на престъпленията по глава шеста? Общо взето критериите са два. Най-напред законодателят е изхождал от това дали чрез престъплението се засягат обществени отношения във всички сфери на стопанството или се касае до посегателства в отделни отрасли. На тази основа е обособен раздел първи, наречен **общи стопански престъпления** и втория раздел – **престъпления в отделните стопански отрасли**. Но първо вторият критерий. При него законодателят е изхождал от особената важност на някои отрасли на икономиката за стопанството. Отрасли, които се характеризират със своята специфика, освен с важността си. 

Като втора основна група (престъпления в отделни стопански отрасли) се обхващат следните подгрупи – 1. престъпленията в промишлеността (чл. 228); 2. Престъпления по чл. 229 – 230 престъпления против селското стопанство; 3. Престъпления против търговията (чл.231 – чл. 234в); 4. Престъпленията против горското стопанство. (чл. 235–236); 5. Престъпления, засягащи режима за опазване на дивеча (чл. 237); 6. Престъпленията засягащи режима за опазване на рибата и другите водни организми (чл. 238 – чл. 240); 7. Престъпления засягащи режима за добив на подземни богатства (чл. 240а).

И на тази основа са обособени третия раздел – **против митническия режим**. И четвъртия раздел – престъпленията против паричната или кредитната система. Моето виждане е, че **престъпленията против кредиторите** са общи стопански престъпления, защото реализират състави, свързани с обществените отношения, развиващи се по повод производството по несъстоятелност по ТЗ. И доколкото в несъстоятелност и предшестваните неплатежоспособност и т.н. може да изпадне стопански субект от всички сфери на стопанството, те би трябвало да бъдат такива, които са универсални. 

Общите стопански престъпления са уредени в първия раздел. Характерно за тях е, че могат да бъдат осъществени във всички или в повечето отрасли на стопанството. Те нямат за обект обществени отношения от конкретен отрасъл и да са валидни само за него. 
### Чл. 219
**Започваме с Раздел 1** – трябва да разгледаме Постановление 7 от 1976, което е допълнено с Постановление 7 от 1977г. 

Без съмнение най-важният текст по този раздел е безстопанственост, уреден в чл. 219. Безстопанствеността е основен, много тежък проблем за икономиката на която и да е държава и характерно престъпление за държавите, особено на изток от Белград. Безстопанствеността е разпоредба с бланкетни елементи, като признаците на основния състав са в ал. 1. Субект може да бъде длъжностно лице, но очевидно от тази категория длъжностни лица, които управляват предприятия или други стопански функции. Функциите им са в икономическата сфера. Ръководено на стопанството. А не въобще всяко длъжностно лице. Между субекта и предмета на престъплението трябва да съществува определена връзка, и затова имуществото трябва да е поверено на длъжностното лице за управление или пазене, тоест това да е основният елемент на длъжностната му характеристика. Изпълнителното деяние е елементът, който в най-голяма степен показва бланкетния характер на разпоредбата. Казано е “не положи достатъчно грижи”. За да прецени прокуратурата дали деецът е положил или не достатъчно грижи, трябва да установи от други актове извън НК кои са дължимите в случая грижи. Тоест какво е трябвало в конкретната ситуация да направи конкретното длъжностно лице. Бихме могли на пръв поглед да си помислим, че безстопанствеността е бездействие. Анализът на конкретните грижи показва, че неполагането на достатъчно грижи е свързано често с активно поведение, което е в разрез с неговите задължения. Тези задължения могат да произтичат от различни извън НК актове. Било НА, било административни актове, било, каквото било. Неполагането на достатъчно грижи за повереното имущество не винаги е престъпление, защото иначе всяко длъжностно лице щеше да е в затвора. Ето защо, за да е престъпление, това изпълнително деяние, то поведението на длъжностното лице трябва да е довело до резултатите по чл. 219. Трябва да са пряка и непосредствена последица от поведението на длъжностното лице. 

На трето място, от обективна страна – съставът е резултатен – в резултат на поведението трябва да настъпят значителни вреди. Самият престъпен резултат е дадено в няколко форми (това сега беше родово понятие) – вариантите са: нанасяне на значителни повреди, унищожение или разпиляване на имуществото (невземане на достатъчно мерки за съхраняване на съответното имущество, поради което то става предмет на кражба или други престъпления против собствеността.). Важна е думата “значителна”. Не всяко счупване или погиване на стол. Тази щета, и това е важно, може да е както за конкретната стопанска единица (законът казва “предприятието”), така и за стопанството като цяло. Разпиляване на имуществото. ВС казва, че разпиляване може да има както във фактически смисъл (тръгнал камионът със зърно, но всичко се разпиляло), но може разпиляването да е юридическо – чрез действията на длъжностното лице.

От субективна страна – систематически трябва да тълкува ал. 1 с ал. 3. Едва в ал. 3 е казано че ако деянието по ал. 1 и извършено умишлено **=> по ал. 1 формата на вината е непредпазливост**. Ал. 1 и 2 са единствените изключения при които не се пазва стриктно указанието на чл. 11, ал. 4 – непредпазливите деяния се наказват само в изрично предвидените в закона случаи, та тук малко изричността куца и трябва да по тълкувателен път да стигнем, че по ал. 1 престъплението се характеризира с непредпазливост. 

За безстопанственост всъщност чувате всеки ден. Преди години е било поръчано на фирма изпълнител изработването на оборудване на ведомствени жилища на стойност 2 и половина милиона. Контрагентът е изпълнил задължението, изработил е това оборудване, след което е взел оборудване само за около 800 хил., а останалото оборудване е оставено невзето от производителя и до 2016г. си стои при него и голяма част от него е погинала. 

По втората алинея на чл. 219 е уреден специфичен случай на безстопанственост със специален субект, въпреки че е казано “който”. Субект на тази форма на безстопанственост може да е само длъжностно лице с контролни функции. И всъщност тук обществената опасност се изразява в това, че такова лице не е упражнило достатъчно контрол върху субектите по ал. 1. От обективна страна и тук съставът е резултатен и изисква да са последвали значителни щети за конкретно предприятие или стопанството като цяло. 

**От субективна страна – пак систематическо тълкуване с ал. 3 => непредпазливост.** С оглед тълкуването на самата ал. 3 – тя предполага умишлена безстопанственост. Значи имаме трети основен състав. Извършеното не съдържа признаци на по-тежко престъпление. Има се предвид възможността съответното поведение да се прояви като престъпление против държавата по чл. 107. 

Най-тежко наказуемите случаи са по ал. 4 – когато предмета е в особено големи размери и наред с всичко друго престъплението представлява особено тежък случай по смисъла на чл. 93, т. 8 
### Чл. 220
Второто престъпление от общите стопански престъпления – чл. 220. Това е т.н. сключване на неизгодна сделка. Субект на това престъпление може да бъде само длъжностно лице, но от тази категория длъжностни лица, които представляват съответното предприятие. Изпълнителното деяние е “сключи неизгодна сделка”. Обръщам внимание на казаното от ВС, че дали това една сделка е неизгодна е един сложен комплексен въпрос. Не бива да се изхожда единствено от отделен показател на сделката, например цената, а трябва да се имат предвид всички условия, преценени поотделно и в тяхната съвкупност. С други думи не само цената, а и срока на доставка, мястото на доставка, времето за изпълнение, качеството на продукта, начина на плащане и т.н., за да се прецени дали сделката е изгодна. Сключването на такава неизгодна сделка е престъпление, когато от нея произтече отново значителна вреда, както за конкретната стопанска единица, така и за стопанството като цяло.

От обективна страна ИД се изразява в самото сключване на такава сделка. В практиката се приема че сделката е неизгодна при два типа хипотези: 

1. Случаите, когато от гл. т. на икономическите си резултати сделката въобще не е следвало да бъде сключена
1. Случаите, когато е могла да бъде сключена, но при съществено по благоприятни условия за съответното предприятие, фирма, учреждение, организация

От обективна страна – съставът е резултатен – изисква се от поведението да произлезе значителна вреда. 

Особен субект на престъплението – това е длъжностно лице, но не всяко ДЛ може да сключва от името и за сметка на дадена фирма, респективно, учреждения сделки. Това са обикновено лицата, които представляват или управляват ЮЛ. Може и при упълномощаване и друго лице да се яви сключващ сделка. От субективна страна тази деятелност се характеризира с **умисъл** – изисква съзнателно поведение. 
### Чл. 224
Икономически шпионаж по чл. 224. Между впрочем доста по-опасно престъпление в някои случаи от класическия шпионаж. Икономическият шпионаж представлява предаване на сведения на чужда държава или граждани, предаването на които носи вреди за стопанството. Текстът е субсидиарен – доколкото не представлява по-тежко престъпление – най-често се има предвид класическото шпионство по чл. 104. Деецът трябва да е получил определена облага за предоставянето на тези сведения. Само че сега облагите са доста завоалирани – не е куфар с пари, а назначаване на длъжност примерно.

### Чл. 225в
Уредбата е в Чл. 225в. В ал. 1 от обективна страна изпълнението на престъплението се изразява чрез следните 4 форми: 

1. **Поискване на дар** или каквато и да е облага, която не се следва да
1. **Приемане на дар** или каквато и да е облага, която не се следва да
1. **Приемане на предложение** за дар или облага
1. **Приемане обещание** за дар или облага 

Има отделна връзка между всяка от формите на ИД и основанието от гл. т. на дееца за нейното осъществяване. Очаква се в следствие на така описаното поведение деецът да извърши или да не извърши действия в нарушение на задълженията си по упражняване на търговската дейност. Следователно основният състав на корупция, на пасивна корупция в частния сектор, предполага във връзка с поискването и приемането на подкупа или приемането на обещанието или предложението за такъв, лицето да наруши задълженията по осъществяване на търговска дейност. 

От гледна точка на субект – макар да е казано „който изпълнява работа за юридическо лице или на ЕТ“ няма някаква особеност освен изискването да се осъществява каква да е работа, чрез която се изразява осъществяването на съответната търговска дейност. От субективна страна – умисъл. 

Каква е идеята да се различава **обещанието от предложението**? В съдебната практика се приема, че при предложението имаме по-висока степен на конкретизация. Докато при обещанието се използват изрази, които не водят до такава възможност за конкретизация на онова, което се предлага. 

**По ал. 2** е регламентирана т.нар. активна корупция – престъплението е обективна страна е дадено под формата на даване обещаване предлагане на дар или друга облага

**По ал. 4 имаме трети основен състав – посредничеството за корупция** в частния сектор. Посредничеството, ако извършеното не представлява по – тежко престъпление – т.е. се има предвид неуспяло посредничество, защото ако беше успяло посредника щеше да бъде съучастник. **Този състав е със субсидиарно значение**. 
### Чл. 227
**Разпоредбите на чл. 227 – стандарти, които са част от мерките за борба срещу незаконната емиграция**: 

По ал. 1: Който наеме на работа едновременно пет или повече незаконно пребиваващи на територията на Република България чужденци, се наказва с лишаване от свобода до четири години и с глоба от две хиляди до двадесет хиляди лева. От обективна страна трябва да имаме незаконно пребиваващи на територията на РБ чужденци – т.е. лица които не са български граждани. Това е фактическо обстоятелство, което подлежи на доказване. ИД се изразява в наемането им на работа – няма изисквания това наемане да е при спазване на някаква форма или ред. 

По ал. 2: Наказанието по ал. 1 се налага и на лице, което наеме на работа незаконно пребиваващ на територията на Република България чужденец, за който деецът знае, че е пострадал от трафик на хора. Това е малко озадачаващо, защото фактическото положение на чужденеца е особено в сравнение с изискванията към чужденците по ал. 1. Това е лице, което е пострадало от трафик. Въпреки че е пострадало от трафик обаче, лицето е пак незаконно пребиваващо на територията на страната, което навежда не мисълта, че вероятно трафиканта извършва и евентуално незаконно преминаване на границата що се отнася превеждането на лицето през границата. 

По ал. 3 спецификата на наемания е, че е незаконно пребиваващ ненавършил 18 годишна възраст. 

По ал. 4: Който системно наема на работа един или повече незаконно пребиваващи на територията на Република България чужденци, се наказва с лишаване от свобода от една до пет години и глоба от пет хиляди до петдесет хиляди лева. Тук може и един да се наеме, но изискването е системно – поне три пъти. 

По ал. 5: Наказанието по ал. 4 се налага и на лице, което наеме на работа незаконно пребиваващ на територията на Република България чужденец при условия на труд, които съществено се различават от условията на труд на законно наети лица и накърняват човешкото достойнство. 

Явно е, че и 5те разпоредби целят да не поощряват незаконното пребиваване на чужденци у нас, като им се дава възможност да работят, защото ако незаконни емигранти знаят, че на съответната държава могат да си намерят работа при условия, които им изглеждат добри, то това поощрява процесите на незаконна имиграция. Идеята е да се преустанови в една или друга степен стимулът да си търсиш работа в чужбина пребивавайки незаконно на територията.
## **Престъпления против кредиторите**
Обособен е раздел 1а, озаглавен “Престъпления против кредиторите”. Чрез систематичното му място не се дава характера на тези престъпления. Според мен те са по-скоро общо стопански. Търговски субект от всички сфери на стопанския живот може да изпадне в несъстоятелност. Престъпленията против кредиторите са уредени от чл. 227б нататък. Групов обект на посегателство са обществените отношения, развиващи се по повод производството по несъстоятелност. Но това са бланкетни норми и основно препращат към законодателни актове на търговското право, в частност – към ТЗ. Най-общо казано производството по несъстоятелност стартира чрез решение на съда, когато един търговец е неплатежоспособен. От обективна страна има пречка да изпълни своите задължения. Не може обективно да покрие задълженията си. Това производство цели най-общо да запази имуществото на търговеца към момента на производство, респективно да събере негови вземания – да увеличи тази маса на несъстоятелността, и след това да бъдат удовлетворени кредиторите му по предвидени в ТЗ ред и правила. И аз не знам къде е нуждата от НП тук. Според мен не трябва да се бърка в Търговското, но все пак законодателят е преценил, че при груби нарушения, трябва да се въведе НП, та видите ли, под страха от тоягата, да въздейства за нормалното съществуване на обществените отношения. От години съществува престъплението умишлен банкрут. Но други състави, включени сега в този раздел, не са класически, не са типични, и според мен повече създават трудности и по-скоро задават въпроси, отколкото да дават отговори.

Две групи са престъпленията против кредиторите. 
### Чл. 227б
Най-напред в чл. 227б е уредено престъплението незаявяване на неплатежоспособност. Най-общо казано тази разпоредба на НК криминализира случаите, при които едно лице, като е задължено да поиска от съда да уведоми съда за неплатежоспособността, не стори това в определен срок. По ТЗ определени представители на търговеца имат задължение, когато той изпадне в неплатежоспособност, да заявят това в съда. Да започнем от субекта по престъплението по чл. 227б. Субект е търговец, казва законът. И сега тука започва чуденето на всеки посветен в НП юрист. Кой всъщност може да е субект на това престъпление? Ясно е, че за да изясним това понятие, трябва да го вземем от ТП. Но трябва да насложим върху понятието търговец, понятието за субект на престъплението. Субект на престъплението може да е само ФЛ на определена възраст. Ще трябва да изключим огромна част от търговците – ЮЛ и да остане само онази категория ФЛ, които са търговци – остава само нещастния едноличен търговец. Изпълнителното деяние се изразява в бездействие през определен срок. Сега той е 30-дневен. Само че, за да бъде осъществено престъплението, трябва да коментираме два други момента, с които законът свързва това бездействие – да е изпаднал в неплатежоспособност и срокът да започва да тече от спиране на плащанията. Тези понятия не са понятия на НП, а на ТП. Общо взето неплатежоспособността е обективно състояние на търговеца – в обектива невъзможност е да изпълни свои задължения. А какво е спиране на плащанията. Теоретиците на ГП и ТП казват, че това е външното проявление на това вътрешно обективно състояние на търговеца. Чрез спирането на плащанията става известно на публиката, че търговецът обективно се намира в невъзможност да плати. Вътрешно състояние и външното му проявление. Възможно е един търговец да не плаща по други съображения, а не защото обективно е невъзможно да изпълни. Може да не плаща, тъй като смята, че има насрещно вземане срещу кредитора си и иска да извърши прихващане. И представете си нещастния наказателноправник трябва да навлиза в тези дебри. Трудностите са в това, че производствата по несъстоятелност понякога са в контрапункт на интересите на самите кредитори. Понякога те могат да нямат интерес даден длъжник да бъде обявен в несъстоятелност, защото може да искат да го укрепят, да го съживят като търговски субект. Делата по 227б, които не са много, наистина стават дума за ЕТ. Не може да се говори за обичаен престъпник. 

В следващите алинеи е уредено същото престъпление по отношение на други субекти – ал. 2 – лицата, които представляват търговското дружество. Тука ще кажете, че нещата като че ли са по-логични. Но и тук възникват някои въпроси, които ВС опита да реши с тълкувателно решение. Според мен не успя достатъчно убедително. Проблемите идват оттам, че понякога самите устави и устройствени актове на ТД уреждат по различен начин правата и задълженията на техните управители. Понякога този въпрос може да е компетентност на общото събрание. А е възможно да има и двама управители. Възможно е да управляват заедно или поотделно. Какво става, ако управляват поотделно. Кой ще носи отговорността? А ако единият казва “да, неплатежоспособни сме”, другият – “не”, кой ще носи отговорността?

Ал. 3 – прокуриста. Той пък има задължение да уведоми търговеца за неплатежоспособността. В заключение смятам, че този състав трябва да отпадне от НК, тъй като реализирането на наказателна отговорност е изключително сложно.

**Ал. 4:** лицата не уведомяват БНБ, съгласно ЗКИ, и лицата които не са уведомили комисията по финансов надзор за застраховател и презастраховател. **=>** имайки предвид че това са АД – отговорни ще са представляващите – членовете на съвета на директорите. 

### чл. 227в
Второто престъпление против кредиторите е умишленият банкрут – чл. 227в. Такъв текст съществува още от стария български НК от 19ти век. По време на социализма такъв текст няма в НК, възстановен е в този нов раздел на глава шеста. При умишленият банкрут най-общо казано трябва да се накажат действията, чрез които едно лице злоумишлено води търговското дружество към несъстоятелност, най-общо казано, действайки в интересите на едни за сметка на други кредитори, като по този начин уврежда масата на несъстоятелността. Думата банкрут идва от банка рота – счупена пейка. Всички изброени действия деецът може да извърши преди откриване на производството, защото тогава се назначава синдик, който управлява имуществото. Търговецът извършва действия само след разрешение на синдика. Цветан Василев може ли да се разпорежда сега с остатъка от КТБ? Не, защото има синдици. Може само да унищожи пари. Може физически да влезе и да ги скъса. Аз такъв човек не съм виждал. Толкова пък чак. Той трябва да е невменяем. Чл. 227д урежда непредпазливия банкрут.
