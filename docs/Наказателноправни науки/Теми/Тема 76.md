---
title: Въпрос 76
---

# **Въпрос 76. Постановяване на присъдата.**

## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2076.mp3" type="audio/mpeg">
        </audio>
    </div>

## **Обща характеристика** 
Постановяването на присъдата е последният пети самостоятелен етап на съдебното заседание на първа инстанция. Специфичната задача на този етап е да се постанови присъда.

## **Ред за постановяване на присъдата**
След като изслуша последната дума на подсъдимия, съдът се оттегля на тайно съвещание, за да постанови присъдата – чл. 300 НПК.

Присъдата се постановява от съдебния състав веднага след като приключи последната дума на подсъдимия се оттегля на тайно заседание. Тайно означава, че присъстват само членовете на състава на съда. Когато е имало запасни съдии и съдебни заседатели; те не могат да присъстват при постановяване на присъдата. Ако присъстват те ще е налице незаконен състав на съда, което е съществено процесуално нарушение от категорията на абсолютните – чл. 348, ал. 3, т. 3 НПК. Не присъстват други външни лица, дори съдебният секретар.

Нарушаване тайната на заседанието е съществено процесуално нарушение от категорията на абсолютните – чл. 348, ал. 3, т. 4 НПК. По време на съвещанието, съдът преценява доказателствения материал, събран и проверен по съответния ред като обсъжда и доводите на страните. 

След изслушване на съдебните прения и последната дума на подсъдимия членовете от състава на съда не могат преди постановяване на присъдата да разглеждат друго дело – чл. 259 НПК – непрекъснатост на съдебното заседание. Нарушаването на това правило е съществено процесуално нарушение.
## **Същност и значение на присъдата**
Присъдата е онзи акт, към който са насочени усилията на всички субекти и участници в процеса. Присъдата е основен юридически акт в системата на юридическите актове, постановени в хода на наказателния процес. Тя представлява равносметка на извършената дейност в хода на целия процес. Тя е единствения юридически акт, с който се решават окончателно въпросите по същество на делото (правна квалификация, вина, наказание). 

Присъдата е основен юридически акт с който подсъдимият може да бъде признат за виновен или невинен, но е и единственото юридическо основание за реализирането на наложеното с нея наказание. Всички други актове преди нея подготвят постановяването на присъдата, а тези, които се издават след нея, са резултат на упражнен контрол за нейната правилност.

Присъдата е основен юридически акт защото с нея приключва съдебното заседание на първа инстанция, който е централен стадий на наказателния процес. Тя е единственият акт, който се постановява с решаващия глас на съдебните заседатели. Тя е единственият акт, който се постановява при реализиране на всички принципи на наказателния процес. 

Съдебното заседание на първа инстанция обикновено приключва с присъда. Но възможно е съдът да се оттегли на съвещание за постановяване на присъда и да не постанови такава. Когато вземе решение да възобнови съдебното следствие.
## **Въпроси, които съдът решава при постановяване на присъдата**
При постановяване на присъдата съдът обсъжда и решава следните въпроси:

- има ли извършено деяние, извършено ли е то от подсъдимия и извършено ли е виновно;
- съставлява ли деянието престъпление и правната му квалификация;
- подлежи ли подсъдимият на наказание, какво наказание да се определи, а в случаите на чл. 23 – 25 и 27 от Наказателния кодекс какво общо наказание да му се наложи;
- налице ли са основанията за освобождаване от наказателна отговорност по чл. 61, ал. 1 и чл. 78а, ал. 1 от Наказателния кодекс;
- да се освободи ли подсъдимият от изтърпяване на наказанието, какъв да бъде изпитателният срок при условно осъждане, а в случаите по чл. 64, ал. 1 от Наказателния кодекс – каква възпитателна мярка да се наложи;
- какъв първоначален режим и тип затворническо заведение за изтърпяване на наказанието лишаване от свобода да се определи;
- на кого да се възложи възпитателната работа с подсъдимия в случаите на условно осъждане;
- налице ли са условията по чл. 68-69а и чл. 70, ал. 7 от Наказателния кодекс и какво наказание подсъдимият да изтърпи;
- налице ли са условията на чл. 53 от Наказателния кодекс;
- да се уважи ли гражданският иск и в какъв размер;
- какво да стане с веществените доказателства;
- на кого да се възложат разноските по делото – чл. 300, ал. 1 НПК.

Когато подсъдимият е обвинен в няколко престъпления или няколко лица са участвали в извършването на едно или няколко престъпления, съдът обсъжда и решава въпросите по ал. 1 за всяко лице и за всяко престъпление поотделно – чл. 300, ал. 2 НПК.

При решаване на въпроса по ал. 1, т. 2 съдът се произнася и дали извършеното деяние съставлява административно нарушение (това е въпроса дали деянието съставлява престъпление) – чл. 300, ал. 4 НПК.

**Възобновяване на съдебното следствие**. Когато при съвещанието съдът намери, че обстоятелствата по делото не са достатъчно изяснени, той възобновява съдебното следствие – чл. 302 НПК.
## **Съдържание на присъдата**
Присъдата се състои от три части – уводна част, мотиви и диспозитив. Разпоредбите на чл. 305 НПК посочват техните реквизити. Присъдата се издава в името на народа – чл. 305, ал. 1 НПК. В уводната част на присъдата се посочват: датата на издаването й; съдът, имената на членовете на състава, на съдебния секретар и на прокурора; делото, по което се издава присъдата; името на подсъдимия и престъплението, за което е повдигнато обвинението – чл. 305, ал. 2 НПК.

В мотивите се посочват установените обстоятелства, въз основа на кои доказателствени материали и какви са правните съображения за взетото решение. При противоречия на доказателствените материали се излагат съображения защо едни от тях се приемат, а други се отхвърлят – чл. 305, ал. 3 НПК.

В диспозитива се посочват данни за самоличността на подсъдимия и се излага решението на съда по въпросите, посочени в чл. 301. В него се посочва и съдът, пред който присъдата може да бъде обжалвана и в какъв срок – чл. 305, ал. 4 НПК.

В случаите на чл. 24, ал. 1, т. 2 и 3 във връзка с чл. 289, ал. 2 съдът признава подсъдимия за виновен и прилага съответния закон за амнистията или правилата за давност; в случаите на чл. 61, ал. 2, предложение първо от Наказателния кодекс – признава подсъдимия за виновен, освобождава го от наказателна отговорност и му налага възпитателна мярка, в случаите по чл. 78а от Наказателния кодекс – признава подсъдимия за виновен, освобождава го от наказателна отговорност и му налага административно наказание – чл. 305, ал. 5 НПК.

В случаите по чл. 301, ал. 4 съдът признава подсъдимия за невинен и му налага административно наказание, когато извършеното деяние се наказва по административен ред в предвидените в особената част на Наказателния кодекс случаи или когато съставлява административно нарушение, предвидено в закон или указ – чл. 305, ал. 6 НПК.

Оправдателната присъда не може да съдържа изрази, които поставят под съмнение невинността на оправдания – чл. 305, ал. 7 НПК. В съдебната практика са установени изискванията към мотивите на присъдата и е прието, че нарушенията на тези изисквания са съществени процесуални нарушения.

Първото изискване за мотивите е те да са изчерпателни (пълни). Това означава, че съдът трябва да е аргументирал защо дава вяра на една група доказателствени материали, а друга група приема за недостоверни; съдът следва да мотивира защо е приел, че обясненията на подсъдимия са достоверни или недостоверни; да изложи аргументи защо приема, че извършеното деяние е умишлено; с кои действия съдът приема, че са причинени вредите, какъв е техният вид и размер; кои факти и защо съдът оценява като смекчаващи или утежняващи, като мотиви или подбуди за извършеното деяние.

Порок в мотивите ще има и когато те съдържат предположения или позовавания, противоречащи на закона, на светогледа, идеологията, правосъзнанието, обществените, политическите и моралните принципи, господстващи в нашето общество.

Второто изискване е те да не са противоречиви. В мотивите не трябва да се съдържат твърдения, които са взаимно изключващи се или са алогични и непоследователни.

Третото изискване е мотивите да не бъдат в противоречие с диспозитива.

Липсата на мотиви означава липса на част от присъдата. Няма мотиви и когато те са неясни, непълни, противоречиви и от тях не може да се изведе волята на съда. Липсата на мотиви винаги води до отмяна на присъдата и връщане на делото за ново разглеждане – чл. 348, ал. 3, т. 2, предл. 1 НПК.
## **Видове присъди и техните особености**
Присъдите са два вида:

**Осъдителна присъда – признаване на подсъдимия за виновен**. Присъдата не може да почива на предположения – чл. 303, ал. 1 НПК. Съдът признава подсъдимия за виновен, когато обвинението е доказано по несъмнен начин – чл. 303, ал. 2 НПК. Формулата in dubio pro reo – съмнението в полза на подсъдимия, не действа в нашия процес.

**Оправдателна присъда – признаване на подсъдимия за невинен.** Съдът признава подсъдимия за невинен, когато не се установи, че деянието е извършено, че е извършено от подсъдимия или че е извършено от него виновно, както и когато деянието не съставлява престъпление – чл. 304 НПК.

Приема се в НПК и в практика присъдата да е правилна, съответно неправилна. Понятието правилна присъда е родово, тъй като една присъда е правилна ако е законна, справедлива и обоснована. За да изпълни своето предназначение, присъдата трябва да бъде убедителна – законна, обоснована, справедлива и постановена при такава организация и реализация на съдебното заседание върху основата на процесуални правила, които не оставя никакво съмнение в нейната правилност.
### Въпроси, по които съдът може да се произнесе и с определение
Съдът може да се произнесе и с определение по въпросите относно:

Определяне на общо наказание на основание чл. 25, 27 и прилагането на чл. 53 от Наказателния кодекс. Първоначалния режим на изтърпяване на наказанието лишаване от свобода, когато е пропуснал да направи това с присъдата. Налице ли са условията по чл. 68, 69, 69а и чл. 70, ал. 7 от Наказателния кодекс и какво наказание следва да изтърпи подсъдимият. Първоинстанционният съд, постановил условното наказание лишаване от свобода, се произнася за прилагането на чл. 68, ал. 3 от Наказателния кодекс, а окръжният съд, постановил условно предсрочно освобождаване от изтърпяване на наказанието лишаване от свобода – за прилагането на чл. 70, ал. 7, изречение първо, предложение второ от Наказателния кодекс. Веществените доказателства и разноските по делото – чл. 306, ал. 1 НПК.

В случаите по ал. 1, т. 1 – 3 съдът се произнася в съдебно заседание с призоваване на осъдения – чл. 306, ал. 2 НПК. Определението по ал. 1, т. 1 – 3 може да се обжалва и протестира по реда на глава двадесет и първа, а по ал. 1, т. 4 – по реда на глава двадесет и втора – чл. 306, ал. 3 НПК. Това разрешение, когато съдът е пропуснал да се произнесе по някои въпроси, може да се упражни след влизане на присъдата в сила, ако не е обжалвана.
### Произнасяне по гражданския иск 
Съдът се произнася по гражданския иск и когато признае, че подсъдимият е невинен, наказателната отговорност е погасена или подсъдимият следва да бъде освободен от наказателна отговорност – чл. 307 НПК. Това разрешение е с оглед на по-ефективна защита на правата и законните интереси на пострадалия – ако се прекрати, той ще следва наново да води осъдителен иск по реда на ГПК. Не е много прецизно. Когато е пропуснал да се произнесе по гражданския иск, съдът се произнася по него с допълнителна присъда в срока за обжалването – чл. 301, ал. 3 НПК.

### Срок за излагане на мотивите на присъдата
Мотивите могат да бъдат изготвени и след обявяване на присъдата, но не по-късно от петнадесет дни – чл. 308, ал. 1 НПК. По дела, които представляват фактическа или правна сложност, мотивите могат да бъдат изготвени и след обявяването на присъдата, но не по-късно от шестдесет дни – чл. 308, ал. 2 НПК.

Практиката е мотивите винаги се произнасят по-късно, въпреки че в закона пише „може“.
### Произнасяне по мярката за неотклонение и по мярката за обезпечаване на гражданския иск, на глобата и на конфискацията
След постановяване на присъдата съдът се произнася и по мярката за неотклонение – чл. 309, ал. 1 НПК. Когато подсъдимият е признат за виновен, осъден е на наказание лишаване от свобода, изпълнението на което не е отложено по чл. 66 от Наказателния кодекс и е налице реална опасност да се укрие, съдът може да замени мярката за неотклонение с по-тежка или да вземе такава – чл. 309, ал. 2 НПК.

Когато подсъдимият е признат за виновен и е осъден на наказание не по-малко от десет години лишаване от свобода или друго по-тежко наказание, реалната опасност подсъдимият да се укрие е налице, освен ако от доказателствата по делото не се установява противното – чл. 309, ал. 3 НПК.

Когато подсъдимият е освободен от наказателна отговорност, осъден е условно, осъден е на наказание, по-леко от лишаване от свобода, или е оправдан, мярката за неотклонение се отменя или се заменя с най-леката, предвидена в закона. В този случай задържаният подсъдим се освобождава още в съдебната зала – чл. 309, ал. 4 НПК. Когато подсъдимият е оправдан, съдът се произнася и по мярката за обезпечаване на гражданския иск, на глобата и на конфискацията – чл. 309, ал. 5 НПК. Определението по ал. 2 – 5 подлежи на обжалване и протестиране по реда на глава двадесет и втора – чл. 309, ал. 6 НПК.
## **Подписване и обявяване на присъдата**
### Подписване на присъдата
Когато изготвянето на мотивите е отложено, председателят обявява само диспозитива, подписан от всички членове на състава на съда, и срока за изготвяне на мотивите по чл. 308. Подписването на мотивите от съдебните заседатели е задължително, когато присъдата е подписана при особено мнение – чл. 310, ал. 2 НПК. С оглед на отлагането на мотивите изготвя се само диспозитива на присъдата. Той се подписва от всички членове на съдебния състав – чл. 310, ал. 2, изр. 2 НПК.

Мотивите са част от присъдата и не е нужно да се подписват отделно от диспозитива. Важно е само да не съществува съмнение, че подписите се отнасят до цялата присъда, а не само до диспозитива. Подписването на мотивите отделно от диспозитива е наложително само в случаите, само когато някой от членовете на състава е подписал присъдата при особено мнение.

Неподписването на диспозитива, макар и само от един член от състава на съда, независимо съдия или съдебен заседател, прави постановената присъда неправилна. В този случай е налице съществено процесуално нарушение от категорията на абсолютните – чл. 348, ал. 3, т. 3 НПК, т.е. присъдата е постановена от незаконен състав. Това винаги води до отмяна й от въззивната инстанция и връщане на делото за ново разглеждане.

Същото нарушение е когато е подписана от лице, което е нямало право да подпише – няма качество или защото не е участвало в състава на съда, компетентен да реши делото. В наказателния процес няма делението на съдебните актове на недействителен, нищожен, унищожаем и т.н. употребяват се като синоними неправилна или незаконосъобразна.
### Обявяване на присъдата
Присъдата се обявява от председателя незабавно, след като е подписана от всички членове на състава на съда – чл. 310, ал. 1 НПК.

Когато изготвянето на мотивите е отложено, председателят обявява само диспозитива, подписан от всички членове на състава на съда, и срока за изготвяне на мотивите по чл. 308. Подписването на мотивите от съдебните заседатели е задължително, когато присъдата е подписана при особено мнение – чл. 310, ал. 2 НПК.

Конститутивно действие за валидността на присъдата има публичното й обявяване. Обявяването става в присъствието на страните и съдебния секретар, като председателят на състава прочита присъдата и при необходимост дава допълнителни разяснения по вече прочетената присъда. За обявяването на присъдата не се открива ново съдебно заседание – то е същото, в хода на което е разгледано делото. Обявяването е момент от нейното постановяване, а постановяването на присъдата е самостоятелен етап от съдебното заседание. За обявяването на присъдата не се съставя нарочен протокол. Секретарят задължително вписва в протокола за същото съдебно заседание, че присъдата е била обявена.
### Особено мнение
Особеното мнение се отбелязва при подписване на присъдата, съответно на диспозитива, и се излага в писмена форма – чл. 310, ал. 3 НПК. Особеното мнение се отбелязва при подписване на присъдата, съответно на диспозитива, и се излага в писмена форма в срока по чл. 308 – чл. 310, ал. 3 НПК. Особеното мнение по съдържание означава „не” или „против”. Особено мнение само на диспозитива. Особеното мнение в мотивите не е уредено в НПК. 

### Уведомяване на подсъдимия за възможността за трансфер на осъденото лице
Когато е наложено наказание лишаване от свобода на гражданин на друга държава, с която Република България има договор за трансфер на осъдени лица, съдът уведомява осъдения за възможността да поиска да изтърпи наложеното му наказание в държавата, чийто гражданин е – чл. 310, ал. 4 НПК. В случаите на наложена пробационна мярка по чл. 42б, ал. 3, т. 1 от Наказателния кодекс съдът уведомява пострадалия за възможността да бъде издадена Европейска заповед за защита – чл. 310, ал. 5 НПК. Това следва да се отбележи в протокола за съдебното заседание.

### Протокол за съдебното заседание
Съдържание на протокола. В протокола за съдебното заседание, освен данните по чл. 129, ал. 1, се посочват:

- неявилите се лица и причините за неявяването;
- данни за личността на подсъдимия; датата, на която му е връчен препис от обвинителния акт или от тъжбата с разпореждането;
- обясненията на подсъдимия, показанията на свидетелите и отговорите на вещите лица;
- всички разпореждания на председателя и определения на съда;
- прочетените документи и протоколи, както и използваните кинозаписи, звукозаписи или видеозаписи;
- кратко съдържание на съдебните прения и на последната дума на подсъдимия;
- обявяването на присъдата по съответния ред и разясненията на председателя относно реда и срока за нейното обжалване – чл. 311, ал. 1 НПК.

Протоколът за съдебното заседание се подписва от председателя и от съдебния секретар – чл. 311, ал. 2 НПК. Съдът може да разпореди изготвянето и на звукозапис и видеозапис на съдебното заседание при спазване разпоредбите на чл. 237 – 239 – чл. 311, ал. 3 НПК.
### Поправки и допълнения в протокола
Страните имат право в тридневен срок от датата на изготвянето на протокола да направят писмени искания за поправки и допълнения – чл. 312, ал. 1 НПК. Исканията се разглеждат от председателя, а при отказ на председателя да ги уважи – от състава на съда в закрито заседание – чл. 312, ал. 2 НПК. На практика е много трудно действие, защото няма в НПК срок за изготвяне на протокола, така че датата, на която е изготвен е трудно установима с оглед на спазване на тридневния срок за поправка.

## План и най-важното от темата

1. Ред за постановяване на присъдата
   1. Тайно заседание - никой няма право да присъства освен състава - абсолютно нарушение
   2. Непрекъснатост - непосредствено след последната дума на подсъдимия се събират на съвещание
2. Същност и значение на присъдата - Присъдата е основен юридически акт в системата на юридическите актове, постановени в хода на наказателния процес. Решават се въпросите окончателно.
3. Въпроси, които съдът решава при постановяване на присъдата - чл. 300
4. Съдържание на присъдата
   1. Уводна част - датата на издаването й; съдът, имената на членовете на състава, на съдебния секретар и на прокурора; делото, по което се издава присъдата; името на подсъдимия и престъплението, за което е повдигнато обвинението
   2. Мотиви - установените обстоятелства, въз основа на кои доказателствени материали и какви са правните съображения за взетото решение
   3. Диспозитив - анни за самоличността на подсъдимия и се излага решението на съда по въпросите, посочени в чл. 301
5. Видове присъди и техните особености
   1. Осъдителна - признава подсъдимия за виновен
   2. Оправдателна присъда - признава подсъдимия за невинен.
   3. Съда може да се произнесе с определени след присъдата 
      - Определяне на наказание
      - Режим на изтърпяване
      - Условно осъждане
6. Подписване и обявяване на присъдата
   1. Мотивите се обявяват в срок от 15 дни, но не по-късно от 60 дни.
   2. Подписването на присъдата е задължително от всички членове, мотивите също, ако има особено мнение.
   3. Обявява се присъдата устно - задължително.





