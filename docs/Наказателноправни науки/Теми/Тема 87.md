---
title: Въпрос 87
---
# **Въпрос 87. Решаване на делото със споразумение.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2087.mp3" type="audio/mpeg">
        </audio>
    </div>

## **Обща характеристика**
При споразумението се съгласуват насрещните волеизявления на обвинението и защитата по задължителния предмет, очертан в чл. 381, ал. 5, НПК. В тази особена процедура обвиняемият признава вината си в извършване на престъплението, за което е обвинен. За сметка на това защитата получава възможност да влияе върху параметрите на санкцията (вида и размера на наказанието, начина на изпълнението му и др.), чрез договаряне с прокурора като представител на държавното обвинение. Прокурорът, от своя страна, в рамките на преговорите за сключване на споразумение защитава своята позиция по вида и размера на наказанието за престъплението, което обвиняемият е готов да признае.

Институтът на споразумението представлява една от предвидените в процесуалния закон диференцирани процедури, която е въведена като приемлив компромис между интересите на държавното обвинение и интересите на обвинения в извършване на престъпление от общ характер. Последният признава фактите по обвинението и своето виновно поведение, приемайки да бъде наказан с наказание, договорено по вид и размер между неговия защитник и прокурора, като се отказва от процедурата по разглеждане на делото в съда, в която прокурорът е длъжен да докаже неговата вина. В замяна обвиняемият очаква по-благоприятно наказателноправно третиране.
## **Предпоставки за сключване на споразумение**
Наличието на приключено досъдебно разследване е задължително условие за започване на процедурата по сключване на споразумение. В предмета на споразумението по необходимост се включват въпросите, свързани с главния предмет на доказване в наказателното производство. Поради това, тези въпроси (относно деянието, неговото авторство, вината на обвиняемия, приложимия материален закон и др.) е необходимо да са изяснени към момента на постигане на съгласие между прокурора и защитника по кръга обстоятелства, изчерпателно посочен в закона. Такава яснота би била налице, ако на приключилото досъдебно разследване е бил реализиран основният принцип на разкриване на обективната истина.

Престъплението, предмет на споразумението, не трябва да е от категорията на посочените в чл. 381, ал. 2 НПК. Не се допуска решаване на делото със споразумение, за тежки умишлени престъпления по глава първа, глава втора, раздели I и VIII, глава осма, раздел IV, глава единадесета, раздел V, глава дванадесета, глава тринадесета, раздели VI и VII и глава четиринадесета от особената част на Наказателния кодекс. Със ЗИДНПК (ДВ, бр. 60 от 2012 г.) законодателят допълнително ограничи приложното поле на споразумението, забранявайки прилагането му за всяко престъпление, с което е причинена смърт, без значение дали деянието е умишлено или непредпазливо. Така, за да стесни приложимостта на споразумението, законът си служи, от една страна с изчерпателно посочване на престъпленията, за които институтът е неприложим, а от друга – с въвеждане на критерий за неприложимост, извеждан от резултата на деянието.

Имуществените вреди, причинени от престъплението, трябва да са възстановени или обезпечени.

Обвиняемият трябва да признава вината си в извършване на конкретното престъпление, за което е обвинен и да е готов да потвърди признанието си пред съда по реда на чл. 382, ал. 4 НПК Признанието следва да е направено доброволно, което означава волята на обвиняемия да не е опорочена чрез някаква форма на принуда и да е направено съзнателно, което означава обвиняемият да разбира повдигнатото му обвинение и факта, че прави самопризнание. Задължително е преговорите и сключването на споразумението да се осъществят между прокурора и защитник- адвокат. Ако обвиняемият няма защитник, по искане на прокурора съдия от съответния първоинстанционния съд назначава служебен защитник. Макар и подпомаган от професионален защитник, обвиняемият има суверенното право самостоятелно да реши дали е съгласен или не с постигнато споразумение. Изявлението му, че е съгласен с условията на споразумението и че се отказва от съдебно разглеждане на делото, се удостоверява с полагане на подпис, което е задължително условие за редовността на споразумението от външната му формална страна (чл. 381, ал. 6, изр. 2 НПК)
## **Предмет на споразумението**
Изискване към споразумението е писмената форма. По отношение на неговото необходимо съдържание разпоредбата на чл. 381, ал. 5 НПК съдържа въпросите, по които задължително следва да е постигнато съгласие. Споразумението се подписва от прокурора и от защитника, както и от обвиняемия, който декларира, че се отказва от разглеждане на делото по общия ред. Когато производството е срещу няколко лица или за няколко престъпления, споразумение може да бъде сключено само за някои от обвиняемите или за някои от престъпленията (чл. 381, ал. 7 НПК). Това е допустимо и когато процедурата се развива след образуването на съдебното производство в условията на чл. 384 НПК, каквато възможност липсва за съкратеното съдебно следствие (чл. 370, ал. 3 НПК).

Защитникът и прокурорът следва да постигнат писмено съгласие за конкретно разрешаване на въпросите, посочени в чл. 381, ал. 5 НПК. Практически това означава изготвяне на документ, близък по съдържание с диспозитивната част на една осъдителна присъда. В споразумението следва да се впише, че посочените по-горе страни са постигнали съгласие по всички задължителни въпроси за конкретния случай. В рамките на изискването по чл. 381, ал. 5, т. 1 НПК, деянието следва да бъде индивидуализирано по време, място и начин на извършване, с конкретизиран обект на въздействие и фиксиран престъпен резултат (ако съставлява обективен признак от състава на престъплението). Такава индивидуализация е необходима и по отношение на обстоятелствата, които обуславят по-тежка квалификация на деянието или прилагане на привилегирован състав на съответното престъпление. Освен конкретното описание на престъплението, в споразумението следва да се посочи, че обвиняемият е неговия извършител и че това обстоятелство се признава от него. Личността на обвиняемия също следва да е максимално индивидуализирана – с три имена, ЕГН, дата и място на раждане, гражданство, местоживеене и пр. Изрично следва да бъде посочено, че деянието е извършено от обвиняемия виновно. Точно трябва да бъде определена и юридическата квалификация на деянието като престъпление по съответния състав от Особената част на НК.
### Процедура по сключване на споразумението.
Решаването на наказателното производство със споразумение е допустимо в два процесуални стадия – при действията на прокурора след приключване на досъдебното разследване и в хода на образуваното съдебно производство преди приключване на съдебното следствие. 

### Споразумение за решаване на делото в досъдебното производство.
Прокурорът, след приключване на разследването (чл. 242, ал. 1 НПК), съответно – след приключване на бързото производство (чл. 357, ал. 1, т. 4 НПК), преценява дали са налице основания за решаване на делото със споразумение. Преди това той разполага с дискреция да реши дали да инициира преговори за постигане на споразумение, като решението му не подлежи на съдебен контрол и не е необходимо да е мотивирано. Не следва да се забравя обаче, че към преговори може да се пристъпи само като алтернатива на случаите, при които прокурорът е длъжен да състави обвинителен акт (чл. 246, ал. 1 НПК). Когато след приключване на досъдебното производство прокурорът прецени, че са налице условията за решаване на делото чрез споразумение, той прави предложение за преговори до защитника на обвиняемия. Предложение за сключване на споразумение може да направи и защитникът, като то може да бъде изразено при предявяването на разследването и вписано в съответния протокол. Ако обвиняемият няма защитник, но иска да изрази категорично желанието си при предявяване на разследването и то да бъде вписано в протокола, или да отправи писмена молба до прокурора. В тази хипотеза, ако прокурорът прецени, че има основа за започване на преговори, може да поиска съдия от съответния първоинстанционен съд да назначи служебен защитник, с когото да обсъди споразумението (чл. 381, ал. 1, изр. 2 НПК).

Преговорите за сключване на споразумението се водят само между прокурора и защитника на обвиняемия, като за тях законът не въвежда изискване за задължителна процесуална форма, което означава свободна размяна на становища по предмета на бъдещото споразумение. Постигнатото съгласие между преговарящите по задължителния предмет на споразумението в конкретния случай обаче следва да бъде оформено писмено. Споразумението се подписва от прокурора и защитника на обвиняемия (чл. 381, ал. 6 НПК). По този начин се гарантира автентичността и пълната съгласуваност на волеизявленията на страните, компетентни да сключат споразумение. Изискуемото от закона съгласие на обвиняемия следва да бъде изразено чрез подписване на споразумението, като това е абсолютно необходимо условие за окончателното му оформяне.

След окончателното изготвяне на споразумението с предписаните от закона форма и съдържание, прокурорът незабавно го внася заедно с делото в съответния първоинстанционен съд (чл. 382, ал. 1 НПК). Под „незабавно” би следвало да се разбира в деня на оформяне на споразумението или най-късно на следващия ден. Фактически страните по споразумението (прокурорът и защитникът) със съгласието на обвиняемия предлагат на съда за одобрение общото си виждане за решаване на посочените в чл. 381, ал. 5 НПК въпроси, третиращи противоправността на деянието, правната му квалификация, авторството и вината, вида, размера и начина на изпълнение на наказанието и пр.

Съгласно чл. 382, ал. 2 НПК, съдът насрочва делото в седемдневен срок от постъпването му. Делото се разглежда винаги от едноличен състав, независимо от тежестта на предвиденото наказание. При произнасяне по споразумението не се провежда съдебно следствие, поради което не се събират и доказателства. Необходими страни в производството са прокурорът, обвиняемият и неговият защитник (чл. 382, ал. 3 НПК). В съдебното заседание съдът извършва проверка за законосъобразност на постигнатото споразумение.

На първо място, следва да се убеди, че обвиняемият разбира обвинението, признава вината си, доброволно е подписал споразумението, съгласява се със съдържанието му и съзнава последиците от него (чл. 382, ал. 4 НПК). Тези действия на съда не представляват разпит на обвиняем, а проверка дали е дал съгласието си информирано, съобразно вътрешното му убеждение. Отговорите и изявленията на обвиняемия по посочените въпроси следва да бъдат записани в съдебния протокол така, както са дадени, като се изисква да бъдат ясни, точни и недвусмислени. В откритото заседание обвиняемият следва безусловно и убедително да заяви пред съда, че разбира предявеното срещу него обвинение, че се признава за виновен и изразява собствено желание за сключване на споразумение, съгласявайки се с неговото съдържание и произтичащите от неговото одобряване правни последици. Едва след тези негови изявления съдията може да пристъпи към одобряване на споразумението. Най-същественото законово изискване е съдът да провери дали споразумението не противоречи на закона и на морала (чл. 382, ал. 7 НПК). Ако отговорът на тези въпроси е положителен, одобряването на споразумението, което има последици на влязла в сила присъда, е допустимо. Обратно – одобряването на споразумение, което противоречи на закона и морала съставлява съществено нарушение на процесуалните правила, което опорочава постановения съдебен акт и предпоставя неговата отмяна.

На първо място, съдът преценява дали е постигнато споразумение за престъпление, за което това е допустимо съобразно чл. 381, ал. 2 НПК. Ако е представено споразумение за престъпление, за което приложението на диференцираната процедура по глава двадесет и девета от НПК е изключена, съдът следва да откаже да го одобри.

След това, съдът следва да провери дали представеното писмено споразумение съдържа съгласие по всички въпроси, визирани в чл. 381, ал. 5 НПК, защото това е абсолютно необходимо за постигане на визираните от закона последици от одобряването на споразумението.

По-нататък, проверката на съда се концентрира върху въпроса дали споразумението не противоречи на материалния закон. В предмета й се включват правната квалификация на деянието и наказанието. Преценката се ограничава в рамките на предложените от страните по споразумението решения по въпросите, визирани в чл. 381, ал. 5, т. 1 - 6 НПК, като всяко отделно решение трябва да е в съответствие с изискванията на закона и с моралните критерии Във връзка със съдебния контрол по глава двадесет и девета от НПК, могат да бъдат посочени различни хипотези, при които споразумението не би следвало да се одобри, поради неговата незаконосъобразност. Например, споразумението противоречи на закона, когато деянието, за което е постигнато споразумение, е неправилно квалифицирано; когато е наложено наказание пробация, без да са наложени задължителните пробационни мерки (Решение № 33/2009 г., ІІІ н.о., ВКС); когато е наложено наказание „лишаване от свобода”, макар да са били налице предпоставките по чл. 78а НК (Решение № 11/2011 г., І н.о., ВКС); когато е наложено наказание под предвидения в НК общ минимум; когато неправилно е приложен чл. 55 НК, като вместо определяне на наказание под предвидения минимум, наказанието е заменено с друго, по-леко по вид наказание; когато неправилно е приложено условното осъждане, без да са били налице правните предпоставки за това и др. Всяко отделно отклонение от изискването споразумението да не противоречи на закона и морала, налага съдът да направи съответно предложение за внасяне на промени в неговото съдържание (чл. 382, ал. 5 НПК). Логично е отказът на страните да приемат предложеното от съда да бъде последван от отказ за одобряване на представеното споразумение.

Постановяването на определение, с което се отказва одобряване на споразумение не е посочено в чл. 29, ал. 1 НПК като абсолютно основание за отвод на съдията в случай на последващо съдебно разглеждане на делото. При всички положения, обаче, ако в определението са обсъждани въпроси по съществото на обвинението – например, за правната квалификация на деянието, за индивидуализирането на наказанието и т.н., би възникнало основанието за отвод по чл. 29, ал. 2 НПК, доколкото съдията е изразил предубеденост по тяхното решаване.
## **Споразумение за решаване на делото в съдебното производство.**
Законодателят е предвидил възможност за сключване и одобряване на споразумение и след образуването на съдебно производство за разглеждане на делото по общия ред, но преди приключването на съдебното следствие в първата инстанция (чл. 384, ал. 1 НПК). Възможността за сключване на споразумение в тази хипотеза предполага образувано съдебно производство по внесен в съда обвинителен акт, като крайният момент е приключването на съдебното следствие. И в случая целта на закона е да бъде ускорено приключването на процеса чрез частично или пълно изключване на съдебното следствие в първоинстанционния съд и цялостно изключване на въззивното и касационното производство. За постигане на този резултат е предвидена процесуална възможност за преобразуване на състезателното съдебно производство в особено производство за съдебен контрол върху законосъобразността на сключеното споразумение. Преобразуването на производството предполага отнапред съществуваща възможност за постигане на споразумение, която не е била използвана от страните или последващо отстраняване на пречките, които са препятствали сключването на споразумение. Възможно е, вместо да инициира преговори за сключване на споразумение на досъдебната фаза, прокурорът в рамките на дискреционната си власт да е предпочел упражняване на правомощието си по чл. 246 НПК да състави и внесе в съда обвинителен акт. Възможно е също така към онзи момент предпоставки за споразумение да не са били налице – например на досъдебното производство обвиняемият не е направил самопризнание, имуществените вреди от престъплението не са възстановени или обезпечени и др. Не са изключени и други пречки – примерно обвиняемият не е искал да се ползва от диференцираната процедура, защото е разчитал да обори обвинението в съда, бил е във временно затруднение да възстанови имуществените вреди и пр.

Предпоставките за постигане на споразумение в съдебната фаза са идентични с предпоставките за неговото сключване в хода на досъдебното производство. Предметът на споразумението е също еднакъв. При все това, режимът на решаване на делото със споразумение след образуване на съдебното производство по внесен обвинителен акт съдържа някои особености. Първо, споразумението, постигнато в съдебната фаза на процеса, се одобрява от съда само със съгласието на всички страни (чл. 384, ал. 3 НПК). Докато при споразумение, постигнато на досъдебното производство, е достатъчно наличието на съгласувани волеизявления на прокурора и защитника, съответно – и съгласие на обвиняемия, при решаване на делото със споразумение в хода на съдебното производство е необходимо съгласието на всички конституирани страни. Кръгът на заинтересованите страни, чието съгласие е необходимо, се определя от рамките на внесеното в съда обвинение и от възможността за реализация на правата на пострадалите като частни обвинители и граждански ищци. Споразумението може да бъде депозирано от прокурора и защитника по всяко време след образуване на съдебното производство, но съдът е длъжен да го постави на разглеждане след като надлежно приключи процедурата по конституиране на страните. Това означава, че е недопустимо одобряването на представеното споразумение в съдебно заседание, за което пострадалият или ощетеното юридическо лице не са били редовно призовавани, защото не им е била дадена процесуална възможност да поискат да участват в процеса като страни и на тази основа да изразят становище по споразумението. Второ, когато прокурорът и подсъдимият, който признава вината си, изразят сходни становища по въпроса как да бъде решено делото по същество (т.е. съществува обективна основа за провеждане на преговори за сключване на споразумение), съдът назначава защитник на подсъдимия, когато той сам не е упълномощил такъв (чл. 384, ал. 2 НПК). Трето, пределният срок за депозиране и съответно – одобряване на споразумението е до приключване на съдебното следствие.

Съдът е длъжен да изслуша изявлението на подсъдимия по въпросите по чл. 382, ал. 4 НПК и може да предлага промени в съдържанието на представеното писмено споразумение, съгласно чл. 382, ал. 5, изр. 1 НПК. След оформяне на споразумението в окончателен вид пак се изисква съгласието на всички страни, наред с прокурора, подсъдимия и неговия защитник, като последен отново се изказва подсъдимият.

В определението за одобряване на споразумението се възпроизвежда точно неговото съдържание по всички въпроси от задължителния за конкретния случай предмет. Определението се отразява в съдебния протокол и задължително се подписва от прокурора, защитника и подсъдимия. Последният трябва да удостовери с подписа си и изявлението си, че е съгласен със споразумението и се отказва от разглеждане на делото по общия ред. По въпроса за одобряване на споразумението, съобразно условията по чл. 382, ал. 7 НПК, се произнася съставът на съда, който е компетентен да разгледа делото по общия ред. Определението на съда е окончателно и последиците му са посочени в чл. 383 НПК.
