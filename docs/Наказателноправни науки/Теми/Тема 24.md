---
title: Въпрос 24
---
# **Въпрос 24. Престъпления против Републиката – обща характеристика и система. Измяна, предателство и шпионство.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2024.mp3" type="audio/mpeg">
        </audio>
    </div>

## **Обща характеристика на престъпленията против Републиката**
Измяната, предателството и шпионството са част от престъпленията против Републиката, известни още като противодържавни престъпления. Правната им регламентация е за крепена в Глава I от особената част на Наказателния кодекс (чл. 95-114).

Родов обект на престъпленията против Републиката са онези основни обществени отношения, които защитават установения с Конституцията държавен и обществен строй, упражняването на държавната власт, националната сигурност, както и реализацията на универсалните човешки ценности.

Изпълнителните деяния на този вид посегателства обикновено се осъществяват чрез действие. Дейността, която оформят, трябва да бъде обективно годна да доведе до подравяне или отслабване на държавната власт или създаване затруднения на последната. Ако деецът организира, ръководи или участва в организация или група, която си е поставила за цел да върши престъпления против Република България, извърши и едно от престъпленията по чл. 95-108 НК, носи наказателна отговорност при условията на реална съвкупност.

Формата на вина, при която се извършват престъпленията против Републиката, е типична – това винаги е прекият умисъл. Често законодателят е предвидил и особена цел – да бъде съборена, подровена или отслабена държавната власт или да ѝ бъдат създадени затруднения. Именно специалната противодържавна цел на посочените посегателства е разграничителният критерий, който ги отличава от някои други, макар и сродни на тях, престъпления. Така например диверсията по чл. 106 НК следва да се различава от унищожаването или повреждането на чужда вещ по чл. 216 НК – докато второто е престъпление против собствеността, антидържавната цел на първото го въздига в посегателство срещу Републиката.
## **Изменнически престъпления**
### Измяна
Член 95 НК – Който с цел да бъде съборена, подровена или отслабена властта в републиката участвува в извършването на опит за преврат за насилствено завземане на властта в центъра или по места, или в бунт, или във въоръжено въстание, се наказва с лишаване от свобода от десет до двадесет години, с доживотен затвор или с доживотен затвор без замяна.

Непосредствен обект на престъплението са онези обществени отношения, чрез които се осигуряват вътрешната сигурност и неприкосновеността на политическата организация на Република България.

Субект на измяната може да бъде всяко наказателноотговорно лице.

**Изпълнителното деяние** на изменническото посегателство може да бъде осъществено под три форми – опит за преврат, участие в бунт и участие във въоръжено въстание.

Превратът е насилствено завземане на държавната власт в центъра или по места. Характеризират го няколко основни момента. Първо – необходимост от предварителна организация; второ – тайна подготовка; трето –  внезапност на удара срещу властта; четвърто – използване на въоръжени сили. За довършеността на престъплението не е необходимо финализиране на действията по извършване на преврата – достатъчно е да бъде осъществена част от дейността. В тази връзка наказанието по обективни причини визира именно опита за преврат, а не един успешно проведен преврат. В случая законодателят изхожда от житейската презумпция, че при успешен преврат няма кой да осъди дейците.

Бунтът се изразява в открито вдигане на множество хора срещу властта, като обединяващият ги елемент може да бъде както организационен, така и териториален. За разлика от опита за преврат, при бунта целта не е завземане на властта, а отслабване на последната. В най-честия случай не е необходима предварителна подготовка за бунта – той избухва не планирано, спонтанно.

Участието във въоръжено въстание, подобно на участието в бунт, се изразява в масово надигане на хора срещу властта, което също не е насочено към завземането ѝ. За разлика от участниците в бунта обаче, участващите във въоръжено въстание не притежават организационна или териториална, а чисто функционална обвързаност – всеки желаещ може да се присъедини към тях. За да бъде характеризирано въстанието като въоръжено, не е необходимо всички въстаници да бъдат въоръжени. Обикновено не е налице предварителна организираност и планиране на въстанието – в най-честия случай неговото избухване е стихийно.

Съставът на измяната е **формален**. Формата на вина е **прекият умисъл**. Предвидена е и особена цел – събаряне, подравяне или отслабване на властта.

Събарянето на властта означава, според едни автори, нейното разбиване, разрушаване, ликвидирането на основата, върху която е изградена установената с Конституцията на Република България държавна организация. Според други се визира не премахване на властта, а отнемането ѝ от законните ѝ носители и предаването ѝ на други лица без те да са опре делени по законния ред.

Подравянето на властта цели постигането на структурни изменения в организацията на държавния апарат. Означава довеждане до пълна неспособност за функциониране за някакъв период на време на поне едно звено от структурната система на държавната власт.

Отслабването на властта е насочено не към структурни, а към функционални изменения в държавната организация. Тя е най-леката форма на посегателство и се характеризира като намаляване годността за правилно функциониране на поне едно от звената на държавната власт.
### Терористичен акт
Член 96 НК – (1) Който с цел да подрови или отслаби властта в републиката или да ѝ създаде затруднения лиши от живот държавен или обществен деятел, се наказва с лишаване от свобода двадесет години, с доживотен затвор или с доживотен затвор без замяна.

(2) Който със същата цел причини тежка телесна повреда на такова лице, се наказва с лишаване от свобода от пет до петнадесет години.

(3) Който с целта по ал. 1 чрез палеж, взрив, наводнение или друго общоопасно деяние причини смърт на едно или повече лица, се наказва с лишаване от свобода от петнадесет до двадесет години, с доживотен затвор или доживотен затвор без замяна.
### Индивидуален терористичен акт
Престъплението, поместено в първите два състава, засяга вътрешната сигурност на страната чрез увреждане личността на държавен или обществен деятел. Според едното доктринално виждане това е лице, натоварено по предвиден в закона ред да осъществява държавни или обществени функции. Според другото становище държавен деятел е не всеки служител в държавно учреждение, а само онзи, който заема ръководна длъжност в органите на държавна власт – министър, заместникминистър, депутат, областен управител, кмет. Обществен деятел е не всеки член на всякаква обществена организация, а само онзи, който има ръководни функции в политическа партия или в друга обществена организация, която обаче е пряко ангажирана в политическия живот. Общественият деятел може да координира дейността на останалите членове на обществената организация и да я представлява.

Непосредствен обект на индивидуалния терористичен акт е неприкосновеността на личността на пострадалия, от една страна, а от друга – сигурността на политическата организация на държавата. Следователно визираното престъпление е двуобектно.

Субект на посегателството може да бъде всяко наказателноотговорно лице.

Изпълнителното деяние на индивидуалния терористичен акт разкрива две форми, уредени съответно в ал. 1 и ал. 2 на чл. 96 НК. Първата алинея предвижда лишаване от живот, т.е. умъртвяване на държавен или обществен деятел. Този състав поглъща състава на убийството по чл. 116, ал. 1 НК. Втората алинея касае причиняване на тежка телесна повреда на държавен или обществен деятел. Чл. 128, ал. 2 НК определя коя телесна повреда попада в категорията тежка. Ако телесната повреда е средна или лека, деянието ще съставлява престъпление по чл. 129 НК, а фактът, че е налице особена цел, ще бъде разглеждан като утежняващо отговорността обстоятелство.

Престъплението е резултатно – необходимо е да е настъпила смърт или тежка телесна повреда. Съществено в случая е, че приготовлението също е наказуемо.

Формата на вина е прекият умисъл. Особената цел може да бъде подравяне, отслабване или създаване затруднения на властта в държавата. Създаването на затруднения на властта цели нейната дестабилизация, ерозията на държавния строй.
### Масов терор
Непосредствен обект на престъплението по третата алинея са обществените отношения, които защитават от една страна неприкосновеността на личността, а от друга – сигурността на политическата организация на държавата.

Субект може да бъде всяко наказателноотговорно лице. Изпълнителното деяние се изразява в причиняването на смърт, като използваните за това способи са палеж, взрив, наводнение или друго общественоопасно деяние.

Престъплението е резултатно – необходимо е да е настъпила смърт на едно или повече лица. Пострадалият или пострадалите не трябва да са държавни или обществени деятели. Ако деянието е насочено към лице или лица с такива качества, то ще се подведе под чл. 96, ал. 1 или ал. 2 НК. Съставът на престъплението по чл. 96, ал. 3 НК се окачествява не с характеристиките на пострадалия, а с начина на своето извършване. Съставът по ал. 3 на чл. 96 поглъща този по ал. 1 на същия член.

Формата на вина и тук е прекият умисъл. Особената цел е предвидена чрез препращане към първата алинея на чл. 96 НК.
### Престъпления по чл. 349 НК и чл. 350 НК с противодържавна цел
Нормата на чл. 97 НК е с т.нар. препращаща диспозиция.

Член 97 НК – Който с посочената в предходния член цел извърши общоопасно престъпление по чл. 349 или 350, се наказва с лишаване от свобода от десет до двадесет години, с доживотен затвор или с доживотен затвор без замяна.

Непосредственият обект на посоченото посегателство съвпада с този по предходни те две разпоредби.

Субект може да бъде всяко наказателноотговорно лице.

Изпълнителното деяние се изразява в извършването на някое от предвидените общоопасни престъпления:

1. умишлено поставяне или примесване опасен за живота или здравето предмет в кладенец, извор, водопровод или в друго приспособление, предназначено за общо ползуване, откъдето или с което се черпи вода за пиене (чл. 349 НК);
1. умишлено приготвяне, продажба или поставяне в обращение на храни или питиета, предназначени за общо ползване, по такъв начин, че в тях се създават или попадат опасни за здравето вещества (чл. 350 НК).

Формата на вина е прекият умисъл, защото е предвидена специална цел чрез препращане към тази по чл. 96 НК.

Разликата между масовия терор по чл. 96, ал. 3 и разгледаното престъпление по чл. 97 НК може да се търси в две насоки. От една страна препращането по чл. 97 НК е изрично ограничено. От друга страна чл. 97 НК не изисква настъпването на смърт на едно или повече лица.
### **Задържане на заложник**
Член 97а НК

(1) Който с целта по чл. 96 задържи някого като заложник, чието освобождаване поставя в зависимост от изпълнението на определено условие от страна на държавата, на държавна или обществена организация или на трето лице, се наказва с лишаване от свобода от три до десет години.

(2) Когато в случаите по предходната алинея деецът заплашва, че ако поставеното от него условие не бъде изпълнено, ще причини смърт или тежка или средна телесна повреда на задържания, наказанието е лишаване от свобода от пет до петнадесет години.
### Основен състав
Непосредственият обект на посегателството е комплексен. От една страна това са обществените отношения, с които се осигурява свободата на придвижване на личността в пространството, а от друга – обществените отношения, осигуряващи свободното формиране на волята на лицата, от които се иска изпълнение на поставеното условие. Ето защо това престъпление също е двуобектно.

Субект на посегателството може да бъде всяко наказателноотговорно лице.

Изпълнителното деяние се изразява в задържането на някого като заложник, като освобождаването му се поставя в зависимост от изпълнението на определено условие от страна на държавата, държавна или обществена организация или трето лице.

Престъплението е резултатно. Престъпният резултат се състои в невъзможност заложникът да се придвижва свободно в пространството и в узнаване от адресата на поставеното от дееца условие за освобождаване на заложника.

Това посегателство е двуактно – включва задържането на заложника и поставяне то на условието. Самото задържане от своя страна представлява продължено престъпление. Задържането е и съставно, защото всеки акт сам по себе си осъществява признаците на друго престъпление, в случая отвличането и противозаконното лишаване от свобода по чл. 142 и чл. 142а НК. Този състав поглъща всяко от тези престъпни посегателства.

Формата на вина е прекият умисъл. Чрез изрично препращане е предвиден и допълнителен субективен признак – специалната цел, визирана в чл. 96 НК. Квалифициран състав при заплашване със смърт или тежка телесна повреда.

Член 97а, ал. 2 НК касае квалифициран състав на разглежданото посегателство. Квалифициращ признак се явява отправената заплаха към здравето и живота на задържаното лице в случай на неизпълнение на поставеното от дееца условия.
## **Предателски престъпления**
### Предателство
Член 98 НК

(1)Който подбужда чужда държава или обществена група в чужбина към война или друго враждебно действие против Републиката, се наказва с лишаване от свобода от пет до петнадесет години.

(2)Същото наказание се налага и на онзи, който извърши действие с цел да предизвика война или друго враждебно действие против Републиката.
#### Основен състав по първата алинея
Непосредствен обект на предателството са обществените отношения, осигуряващи външната сигурност на държавата. Субект на посегателството може да бъде всяко наказателноотговорно лице.

Изпълнителното деяние се изразява във въздействие върху психиката на лица, заемащи важни постове в държавната или обществената йерархия на чужда държава. То се осъществява чрез думи – устно или писмено.

Престъплението е формално. За довършеността му е достатъчно деецът да мотивира представител на чуждата държава или обществената група в чужбина към враждебност към Република България. Не е необходимо лицето, върху което се осъществява въздействието, да вземе решение да организира враждебно действие. Формата на вина е прекият умисъл.
#### Основен състав по втората алинея
Непосредственият обект са обществените отношения, посочени при разглеждането на първата алинея. алинея на чл. 96 НК. Субект на посегателството може да бъде всяко наказателноотговорно лице.

Изпълнителното деяние се отличава с това, че не се касае за подбуждане, а за извършване на действие с целта по предходната алинея.

Престъплението е формално по посочените по-горе съображения.

Формата на вина е прекият умисъл. Налице е и особена цел – да бъде предизвикана война или друго враждебно действие против Републиката.
### Провокационен терор
Член 99 НК

(1) Който лиши от живот представител на чужда държава с цел да предизвика война или международни усложнения срещу републиката, се наказва с лишаване от свобода от десет до двадесет години, с доживотен затвор или с доживотен затвор без замяна.

(2) За тежка телесна повреда на такова лице със същата цел наказанието е лишаване от свобода от пет до петнадесет години.
#### Основен състав
Непосредствен обект на провокационния терор са обществените отношения, осигуряващи неприкосновеността на личността, от една страна, а от друга – обществените отношения, осигуряващи външната сигурност на държавата.

Субект на посегателството може да бъде всяко наказателноотговорно лице. Изпълнителното деяние се изразява в лишаване от живот на представител на чужда държава.

Престъплението е резултатно, като престъпният резултат е умъртвяването, съответно причиняването на тежка телесна повреда на посоченото лице. Характерна за разглежданото престъпление е наказуемостта на приготовлението.

Формата на вина е прекият умисъл. Налице е и особена цел – да бъде предизвикана война или международни усложнения срещу българската държава.

Привилегирован състав. По-леката наказуемост по втората алинея се обуславя от причиняването на тежка телесна повреда, вместо лишаване от живот.

### Присъединяване към враждебни действия против Републиката Член 100 НК

(1) Български гражданин, който във време на обявена или започната война, постъпи доброволно в редовете на неприятелска войска или въоръжена група или участвува във враждебно действие против Републиката, или под каквато и да е форма премине на страната на неприятеля, се наказва с лишаване от свобода от десет до двадесет години, с доживотен затвор или с доживотен затвор без замяна.

(2) Същото наказание се налага и на български гражданин, който по какъвто и да е начин подпомага чужда държава или обществена група в чужбина при провеждане на военни или други враждебни действия против Републиката.
#### Преминаване на страната на неприятеля
Непосредствен обект на престъплението по първата алинея са обществените отношения, осигуряващи външната сигурност на държавата.

Субект на посегателството може да бъде само български гражданин – т.е. налице е субект, който трябва да притежава специално качество.

Изпълнителното деяние се изразява в преминаване на страната на при провеждане на враждебни действия против Републиката. Деянието може да бъде извършено по време на обявена или започната война.

Престъплението е резултатно. Формата на вина е прекият умисъл. Подпомагане на чужда държава или обществена група в чужбина при провеждане на военни или други враждебни действия против Републиката

Непосредствен обект на престъплението по втората алинея са същите обществени отношения като по първата алинея.

Субект на посегателството може да бъде само български гражданин. Изпълнителното деяние се изразява в подпомагане на чужда държава или обществена група в чужбина при провеждане на военни или други враждебни действия против Републиката, независимо по какъв начин. За разлика от деянието по първата алинея, в разглежданата хипотеза то се извършва в мирновременна обстановка.

Престъплението е резултатно. Формата на вина е прекият умисъл.
### Бягство и незавръщане в страната с предателска цел Член 101 НК
(1) Български гражданин, който напусне страната или откаже да се върне в страната с цел да се постави в услуга на чужда държава или на чужда организация, за да ѝ служи във вреда на републиката, се наказва с лишаване от свобода от три до десет години.

(2) Ако деянието е извършено от военнослужещ, наказанието е лишаване от свобода от пет до петнадесет години.
#### Основен състав
Непосредствен обект на това посегателство са обществените отношения, осигуряващи външната сигурност на държавата.

Субект може да бъде само български гражданин. Изпълнителното деяние може да се изрази в две форми – действие чрез напускане на страната и бездействие чрез отказ от връщане в нея. Както напускането, така и завръщането, се изразяват в преминаването на държавната граница. Напускането на страната може да не е извършено с намерение завинаги да не се завърне. То може да е извършено с разрешение на органите на властта или без разрешение. Отказът да се върне в страната с предателска цел е налице както когато деецът е излязъл с разрешение на органите на властта, така и без разрешение, щом откаже да се върне с предателска цел, независимо от това дали му е съобщено, че трябва да се върне, или не.

Престъплението е формално. За неговото довършване е достатъчно напускането или незавръщането в Република България без да е необходимо настъпването на каквито и да било последици.

Формата на вина е прекият умисъл. Допълнителен субективен признак е специалната цел на дееца – да се постави в услуга на чужда държава или чужда организация, за да ѝ служи във вреда на Републиката. Това е т.нар. предателска цел.
#### Квалифициран състав при извършване от военнослужещ
Квалификацията е обоснована от особеното качество на субекта на посегателството – военнослужещ. За подбудителство и помагачество обаче отговорно може да бъде всяко наказателноотговорно лице.

### Военно улесняване на неприятел чрез засягане на отбранителните възможности на Република България
Член 102 НК

(1)Който с цел да намали отбранителната способност на републиката предизвика бунт или неподчинение в българската войска или бягство от нея, или със същата цел разстрои подготовката или снабдяването ѝ, се наказва с лишаване от свобода от пет до петнадесет години.

(2)Ако от деянието са настъпили тежки последици или ако то е извършено във военно време, наказанието е лишаване от свобода от десет до двадесет години, доживотен затвор или доживотен затвор без замяна.
#### Основен състав
Непосредствен обект на престъплението са обществените отношения, осигуряващи външната сигурност на държавата.

Субект на посегателството може да бъде всяко наказателноотговорно лице. Изпълнителното деяние може да се изрази в няколко форми.

Предизвикване на бунт в българската войска означава военнослужещите да се склоняват към незаконосъобразни действия срещу собствените си въоръжени сили. Предизвикване на неподчинение във войската визира военнослужещите да се склоняват към незаконосъобразно бездействие.

При предизвикване на бягство от войската военнослужещите също се склоняват към незаконосъобразни действия, но за разлика от бунта те действат не срещу собствените си въоръжени сили, а се отклоняват от тях.

Разстройване на подготовката на войската значи да се намалява ефективността на учебния процес в армията, за да не може личният ѝ състав да има уменията да се справя с поставените му задачи.

Разстройване на снабдяването на българската войска касае намаляването ефективността на материално-техническото осигуряване на армията, за да не може личният ѝ състав да има средствата да се справя с поставените му задачи.

Престъпният състав е формален. Формата на вина е прекият умисъл. Допълнителен субективен признак е специалната цел – да бъде намалена отбранителната способност на Република България.

Квалифициран състав при настъпили тежки последици или при извършване във военно време. По-тежката наказуемост може да бъде обусловена както от последиците, настъпили от извършеното деяние, така и от времето на осъществяването му.
### Дипломатическо предателство Член 103 НК
Който, изпълнявайки държавна служба или поръчение пред чуждо правителство или международна организация умишлено ги води във вреда на републиката, се наказва с лишаване от свобода от десет до петнадесет години, както и с лишаване от права по чл. 37, ал. 1, т. 6 и 9.

Непосредствен обект на престъплението са обществените отношения, осигуряващи външната сигурност на държавата. Субект на посегателството може да бъде само лице, което изпълнява държавна служба или поръчение пред чуждо правителство или международна организация. Изпълнителното деяние се изразява във водене на държавната служба или поръчението във вреда на Републиката.

Престъплението е формално, на просто извършване. Формата на вина е умисълът. Дали той може да бъде само пряк или може да се прояви и като евентуален, е въпрос, по който няма единно становище в наказателноправната доктрина.
## **Шпионство**
Член 104 НК

(1)Който издаде или събира с цел да издаде на чужда държава или на чужда организация информация, представляваща държавна тайна, се наказва за шпионство с лишаване от свобода от десет до двадесет години, с доживотен затвор или с доживотен затвор без замяна.

(2)Ако деецът доброволно разкрие пред органите на властта извършеното престъпление, наказва се при смекчаващи обстоятелства.

(3)Информацията, представляваща държавна тайна, се определя със закон.
### Основен състав
Непосредствен обект на престъплението шпионство са обществените отношения, осигуряващи вътрешната сигурност на държавата.

Предмет на шпионството е винаги и само информация, която представлява държавна тайна. Законът за защита на класифицираната информация дефинира коя информация следва да бъде категоризирана като държавна тайна. Съгласно чл. 25 от закона държавна тайна е информацията, определена в списъка по приложение № 1 към него, нерегламентираният достъп до която би създал опасност за или би увредил интересите на Република България, свързани с националната сигурност, отбраната, външната политика или защитата на конституционно установения ред. Тук попадат три типа информация:

1. информация, свързана с отбраната на страната;
1. информация, свързана с външната политика и вътрешната сигурност на страната; 
1. информация, свързана с външната политика и вътрешната сигурност на страната.

Субект на шпионството може да бъде всяко наказателноотговорно лице.

Изпълнителното деяние има две форми и се изразява в издаване или събиране на сведения, съставляващи държавна тайна.

Престъплението е резултатно. За довършването му е необходимо държавната тайна да достигне до адресата си или да бъде събрана.

Формата на вина разкрива специфики съобразно вида на изпълнителното деяние. Когато се касае за издаване, налице може да бъде както пряк, така и евентуален умисъл, а когато се визира събиране, умисълът може да бъде само пряк. При събирането е необходима и особена цел – информацията да бъде издадена на чужда държава или чужда организация.
### Привилегирован състав
По-леката наказуемост в случая се обуславя от посткриминалното поведение на дееца разкриването от негова страна пред органите на властта на извършеното престъпление. Дали деецът доброволно е разкрил пред органите на властта извършеното престъпление, че е издал на чужда държава или на чужда организация сведения, представляващи държавна тайна, е въпрос, който се решава конкретно във всеки отделен случай въз основа на оценката на всички обстоятелства по делото и закона.

### Поставяне в услуга на чужда сила за служене като шпионин Член 105 НК
(1)Който се постави в услуга на чужда държава или на чужда организация, за да ѝ служи като шпионин, ако не е извършил деяние по предходния член, се наказва с лишаване от свобода от пет до петнадесет години.

(2)Деецът не се наказва, ако доброволно се разкрие пред органите на властта.
### Основен състав
Непосредствен обект на престъплението са обществените отношения, осигуряващи вътрешната сигурност на държавата. Субект може да бъде всяко наказателноотговорно лице.

Изпълнителното деяние се състои в поставяне в услуга на чужда държава или организация за служене като шпионин.

В доктрината се налице две мнения относно характера на престъплението.

Според проф. Стойнов престъплението е формално, а нормата има субсидиарен характер спрямо закрепената в разпоредбата на чл. 104 НК. Касае се за предварителна престъпна дейност спрямо престъплението шпионство. Предполага се създаването на едно трайно състояние, което продължава във времето, т.е. налице е продължено престъпление. Според проф. Гиргинов посегателството е резултатно. Формата на вина е прекият умисъл, като е налице и особена цел – „за да ѝ служи като шпионин“.
### Ненаказуем случай
Във втората алинея е предвидено лично изключващо отговорността обстоятелство. Деецът не се наказва, ако доброволно се разкрие пред органите на властта.

