---
title: Въпрос 17
---

# **Въпрос 17. Система на наказанията по Наказателния кодекс. Обща характеристика. Тенденции в развитието.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2017.mp3" type="audio/mpeg">
        </audio>
    </div>

## **Обща характеристика**
Нашият НК не разделя наказанията на основни и допълнителни. В Общата част липсва такова указание. Основни в теорията се наричат онези, които могат да се наложат самостоятелно, а допълнителни са тези, които се налагат винаги заедно с някои от основните, но не и самостоятелно. Въпреки, че това не е сторено, ако човек си даде труда да разгледа особената част, ще констатира, че някои от наказанията винаги са предвидени наред с едно друго наказание – най-често с лишаване от свобода. Това означава, че някои от предвидените в чл. 37 са допълнителни по своята характеристика и никога не са предвидени като самостоятелни. Основен въпрос при всяка една система е тази на групирането и критериите, по които се извършва групирането на отделните елементи. 

Първият възможен критерий е това дали те са свързани с или без лишаване от свобода, доколкото засягането на свободата на личността е тежко посегателство срещу всяка личност. Видно е от чл. 37, че с лишаване от свобода са наказанията лишаване от свобода (извинете за тавтологията), респективно доживотния затвор и доживотния затвор без замяна. При някои наказания се стига само до някои лишения от свободата на осъдения. Втори критерий е това дали са имуществени или неимуществени. Тоест дали с наказанието се засягат имуществени права на осъдения или не се засягат. Като имуществени санкции се определят конфискацията и глобата. 

Кои са другите изводи, които могат да бъдат направени във връзка със системата от наказания? Първият е, че българската система от наказания е много разнообразна – те са много на брой и много разнообразие. За сведение много малко закони предвиждат толкова много на брой видове наказания. В Германския са предвидени две основни – лишаване от свобода и глоба и едно допълнително – отнемане на правоуправлението на МПС. Защо е така? Защото нашият законодател не прави ясно разграничение между наказанията и мерките за въздействие. Включил е в системата от наказания такива мерки, които не могат в пълнота да изпълнят функциите и целите на наказанията. В този смисъл разнообразието от една страна е положително, защото теоретично повечето на брой наказания дават по-големи възможности за въздействие, но от друга страна това води до непълноценност на някои от наказанията. Например лишаването от военно звание може ли да изпълни целите на наказанието по чл. 36? То очевидно е допълнително наказание. 

Сложен е въпросът и с **пробацията**. Пробацията, която възниква като вид санкция преди повече от сто години винаги и навсякъде е била възприемана като мярка, мярка за контрол, която съпътства (понякога замества) наказването на извършителя на едно престъпление. Как се превежда probation най-точно? Контрол и наблюдение. Поначало дуалистичната система предполага избистрена система от последици от престъплението – наказания и мерки. Тоест в избистрените системи наказанието и мерките са двата вида санкционна последица. Ако отворите разпоредбата на чл. 42а, ще видите, че там пробацията (която е в системата от наказания) е определена като съвкупност от мерки за контрол. Значи, двата вида санкция не могат да се определят един чрез друг. 

**Условното осъждане**. Това е случай, когато съдът отлага изпълнението на наказанието. Преди пробацията да бъде част от нашия закон винаги в този изпитателен срок се предвиждаха някакви мерки за възпитание, за контрол, за обгрижване на условно осъдения. Да де, ама сега в него е предвидено, че когато отложеното наказание е не по-малко от 6 месеца, съдът може да предвиди една от пробационните мерки по чл. 42а. Какво се получава? Деецът е осъден за някакво престъпление, съдът му е наложил наказание и го е осъдил условно с изпитателен срок от три години. Къде отива принципът за законоустановеност? За това наказание може да не е предвидена пробация, а той ще търпи наказание (защото пробацията е наказание по чл. 37). Затова аз твърдя, че пробацията трябва да се извади от системата на наказанията, да се диференцира ясно границата между наказания и мерки. В този смисъл това разнообразие води до някои неприемливи резултати. Аз не съм против пробацията, но тези мерки трябва да намерят точното си място. Същото е и при предсрочното освобождаване (за добро поведение). И тогава има изпитателен срок (до края на наказанието) – пак се налага пробационна мярка. 

Вторият извод, който може да се направи за системата от наказания, че преобладават по брой тези, които са несвързани с лишаване от свобода. Анализът на разпоредбите на Особената част сочи, че въпреки количественото преимущество на наказанията без лишаване от свобода, най-често налаганото наказание е именно лишаване от свобода (съдебната практика у нас е такава). С други думи лишаването от свобода у нас е нещо като царицата на наказанието. Може би защото не можем да си представим, че може да има друго наказание освен лишаване от свобода. Не е така в другите държави. В една Германия например само 30% от постановените присъди са лишаване от свобода, а останалите са глоба. От тия 30% около 70% са условно. У нас излиза, че тежестта на предвидените наказания е единственият начин да се справим с престъпността и оттам НП да изпълни своята функция. 
## **Система на наказанията**
### Видове подредба
Според това дали наказанието е изключителна мярка или не – по сега действащия НК само един от видовете наказание се регулира като изключителна мярка – доживотният затвор без замяна, въведен на мястото на смъртното наказание – чл. 37, ал. 2 НК. Останалите десет видове наказания са регулирани изчерпателно в чл. 37, ал. 1 НК.

Според това дали съответното наказание е свързано или не с лишаване от свобода – различаваме трита вида наказание, свързани с лишаване от свобода – доживотен затвор без замяна, доживотен затвор и лишаване от свобода; останалите наказания не са свързани с лишаване от свобода

Според преобладаващия характер на съдържанието на съответното наказание то бива три вида – имуществено, неимуществено и смесено. Имуществени наказания са конфискацията и глобата. Неимуществени наказания са част от лишаванията от права – лишаване от право на получени ордени, почетни звания, отличия, както и обществено порицание. Смесено наказание е лишаването от свобода, а така също и лишаването от право да се заема определена държавна или обществена длъжност или определена професия или дейност.

Според това дали се прилагат спрямо всички лица или спрямо непълнолетни лица – по чл. 62 са посочени наказанията, които се прилагат и спрямо непълнолетни лица. Останалите се прилагат само спрямо пълнолетни.
### Лишаване от свобода
Името на това наказание е условно, тъй като под свобода не само в НП се разбира съвкупността от всички права и възможностите за тяхното упражняване на лицата. При това наказание лицето не се лишава от всички права, нито от възможностите за упражняването им, но тъй като се засяга един сериозен комплекс от права, то традиционно се нарича лишаване от свобода. Основни групи засегнати права:

Права, свързани със свободното придвижване във времето и пространството – това ограничение се извършва чрез настаняване на лицето в затворено заведение. Тези затворени, пенитенциарни заведения са на първо място, затворите – предназначени за пълнолетни, съответно поправителни домове – за непълнолетни. Съществуват затворнически общежития към затворите и поправителните домове, които могат да бъдат от закрит или открит тип – това е от значение с оглед на самото лишаване от свобода.

Права, засегнати чрез подчиняване на определен ограничителен режим в пенитенциарното заведение – съобразно ЗИНЗС има четири режима за излежаване на наказанието – най-тежкият от тях е специалният режим, след това са строгият, общият и лекият режим. Съдът определя кой от режимите да бъде наложен, но затворническата администрация може да преценява на шест месеца дали поведението на затворения не налага той да бъде преместен на нов режим, като ако след това се окаже, че отново има нужда от преместване на по-тежък режим, той не може да е по-тежък от първоначално наложения от съда. Тук се засягат много права – правото на комуникация, която е ограничена и се записва, правото на избор на храна например и т.н. Наказанието лишаване от свобода не може да започва да се търпи при лек режим, но такъв може да бъде налаган впоследствие. В затворническите общежития от отворен тип могат да се настаняват лица, осъдени за престъпления по непредпазливост или за умишлени престъпления, за които се налага наказание до пет години лишаване от свобода.

Права, свързани с трудовото и социалното осигуряване на лицето – времето, през което лицето извършва общественополезен труд, не се зачита като трудов стаж, освен това лицето няма право на платен годишен отпуск, но ако осъденият върши общественополезен труд, то два дни труд се броят за три дни лишаване от свобода, а ако в последните десет месеца лицето е работило поне осем месеца, то му се полага годишна почивка, т.е. лицето стои в килията, но отново два дни му се броят за три дни от излежаването на наказанието. Поне 30 % от заработеното трябва да остане за лицето, което значи, че останалите 70 % му се отнемат. Освен това лицето не може да получи пенсия за трудова злополука, но ако се случи такава злополука, то отново два дни му се зачитат като три. Ако осъденият е влязъл в затвора като пенсионер, то през периода, в който е в затвора, той не получава пенсия. 

Според ЗИНЗС се засягат три групи права с лишаването от свобода – 

- правата, от които осъденият е лишен с присъдата; 
- права, от които осъдените са лишени изрично по закон – избирателните права например; 
- права, чието упражняване е несъвместимо с изпълнението на наказанието – на това основание силно се накърняват права, свързани със свободата на сдружаване. 

Сроковете на лишаването от свобода са от три месеца до 20 години, като в особената част има и отделни хипотези до 30 години, а при някои специални случаи – например рецидив, може и да се нахвърлят трийсетте години. Възможно е и налагане на наказание под 3 месеца, ако лишаването от свобода се замени с пробация. Не само у нас, но и в чужбина това е най-популярното наказание, тъй като при него най-комплексно се реализират целите на наказанието. 
### Доживотен затвор без замяна (чл. 37, ал. 2 НК): 
Има две условия за налагането на това наказание, упоменати в чл. 38 НК.

Първото условие е конкретно извършеното престъпление да е изключително тежко. Има легална дефиниция на понятието „тежко престъпление“, а относно изключителната тежест не се излиза от законоустановения критерий, а от съвкупността, която характеризира конкретния случай. Това обаче не означава, че може да бъде извършено конкретно изключително тежко престъпление, което да не се характеризира като тежко по смисъла на чл. 93, т. 7 НК 

И второто условие е целите на наказанието да не могат да бъдат постигнати по друг начин. За част от целите, особено свързаните със специалната превенция, това означава, че целите изобщо не могат да бъдат постигнати по друг начин – например не може деецът да бъде превъзпитан по никакъв начин, освен ако не стои в затвора доживот без замяна. 

Тази мярка е изключителна, което се извежда от следните й характеристики: 

- Тя се налага само за извършено изключително тежко престъпление
- Винаги в особената част доживотният затвор без замяна е възможен като една от алтернативите

Има принципна недопустимост да се предвижда за определени категории престъпления – непредпазливи, данъчни и имуществените престъпления. Сега обаче има едно изключение от този принцип – при грабеж от въоръжено лице без убийство, ако предметът на грабежа е в изключително големи размери, то едната алтернатива е доживотният затвор без замяна. Преди отмяната на смъртното наказание дори е било разрешено и смъртното наказание, но това е по-скоро грешно решение. 

Има редица категории лица, за които не се предвижда или е невъзможно да се наложи това наказание – сред тези категории лица са на първо място непълнолетните, а също така  лица, които са пълнолетни, но млади – ненавършили 20 години. От този принцип има две изключения – ако престъплението е извършено във военно време или ако не е във военно време, но лицето е военнослужещ – това второто е по-скоро нелогично и няма сериозни аргументи за него. Има принципна недопустимост за налагане на това наказание спрямо бременни жени – като бременността се преценява не само към момента на извършване на престъпление, но и ако е настъпила впоследствие в момента на налагане на присъдата.
### Доживотен затвор (чл. 38а): 
Това наказание се различава от доживотния без замяна на няколко различни плоскости. Достатъчно е престъплението да е изключително тежко, т.е. липсва второто условие при горното наказание относно целите, които не могат да бъдат постигнати по друг начин. Доживотният затвор може да бъде заменян. Самият закон предвижда от кой момент насетне доживотният затвор може да бъде заменен с лишаване от свобода. Този момент е, след като са изтърпяни фактически не по-малко от 20 години. Тогава според закона доживотният затвор може да бъде заменен с 30 години лишаване от свобода, при което обаче за изтърпяване на новото наложено наказание ще бъдат зачетени първите 20 години, които са изтърпяни в рамките на наказанието доживотен затвор. Липсва опцията зачитане на два работни за три излежани дни, но при евентуална замяна с лишаване от свобода е възможен този режим да влезе в сила. 

### Наказания, несвързани с лишаване от свобода: 
Пробация – според чл. 42а НК пробацията представлява съвкупност от мерки за контрол и въздействие върху осъдения, несвързани с лишаване от свобода. В чл. 42а, ал. 1 НК се посочва, че тези мерки могат да бъдат налагани заедно или поотделно. Има голяма условност в това да се налагат поотделно, тъй като законът е изричен по ал. 4, че първите две мерки по чл. 42а, ал. 2 НК се налагат задължително на всички осъдени на пробация, така че ако е възможна диференциация, тя протича само в рамките на останалите по т. 3 – т. 6 мерки. Шестте мерки са следните: 

Задължителна регистрация по настоящ адрес – това значи осъденият да се явява и подписва пред съответния пробационен служител в съответствие с определеното от съда като периодичност на тези явявания. Минимумът за това е два пъти седмично, под който съдът не може да слезе.

Задължителни периодични срещи с пробационния служител – това са беседи или разговори, по принцип по седалището на пробационната служба, а по изключителни причини – извън него.

Ограничение на свободното придвижване. Това става по три начина – първо, ограничаване от посещение на точно определени в присъдата места, райони или заведения. Второ, ограничаване на напускането на населеното място за повече от 24 часа без разрешение от пробационния служител или прокурора. Трето, ограничаване на напускането на жилището, което деецът обитава в определен период от денонощието – обикновено това е нощно време.

Включване в курсове за професионална квалификация, проблеми за обществено въздействие, като целта на тази мярка е да се даде възможност на осъдения да попадне на една среда, която се предполага, че ще има благотворно въздействие върху него и ще доведе до трудова и социална реализация за него; д)

Поправителен труд – при него има няколко съществени елемента. Засяга се трудовото възнаграждение на осъдения, като се отнема в полза на държавата от 10 до 25 % от полагащото му се трудово възнаграждение за труда, който извършва. Периодът, в който е осъден на поправителен труд, не се зачита за трудов стаж. Докато трае изпълнението на тази мярка, лицето не може по свое осмотрение да ползва платен и неплатен годишен отпуск. Ако осъденият не уведоми поради извинителна причина, че е сменил местоработата си, е възможно по чл. 43 НК остатъкът от пробацията може да бъде изкаран като безвъзмезден труд в полза на обществото, като 1 ден пробация се заменя с 1 час безвъзмезден труд. Ако пробационният служител неоснователно не бъде уведомен, то по негово предложение може съдът да наложи друга пробационна мярка или да пристъпи към лишаване от свобода, като 2 дни пробация се считат за 1 ден лишаване от свобода. 

Безвъзмезден труд в полза на обществото – налага се за 100 до 320 часа годишно за не повече от три поредни години. 

Срокът на първите четири мерки е от 6 месеца до 3 години, на петата – от три месеца до две години. Ако се стигне до замяна на пробацията с лишаване от свобода, може да се стигне до определяне на наказанието за лишаване от свобода под минимума, така че в случаите по чл. 43а, ал. 2 НК наказанието може да бъде в рамките на по-малко от три месеца; 

Конфискация – под това се разбира принудително и безвъзмездно отчуждаване в полза на държавата на определено притежавано от дееца имущество или част от него. Тя винаги касае налично имущество към момента на постановяване на присъдата. Ако няма такова, дори да е предвидено подобно наказание за извършеното престъпление, то не се налага. В имуществото на дееца се включва и бъдещото имущество, като то може да бъде събрано и след смъртта на виновния, ако той е починал след влизане в сила на присъдата. Конфискацията може да има за предмет само собствено на виновния имущество – за разлика от глобата, при която няма пречка и всяко трето лице да изпълни задължението към държавата, което възниква към момента на влизане в сила на присъдата.

Конфискацията винаги има за предмет едно индивидуализирано имущество – за разлика от глобата, при която предметът е от родово определени вещи (пари). Пари обаче могат да бъдат конфискувани, ако са индивидуално определени с конкретната сума и сметка. Конфискуваното имущество държавата отговаря спрямо трети лица, кредитори на осъдения, а с глобата – не. Тази отговорност има своето основание във факта, че останалото имущество на осъдения не може да покрие неговите задължения. Държавата отговаря в следната последователност: първо, спрямо тези, които са претърпели вреди от самото престъпление; второ, спрямо всички останали кредитори, чиито вземания са възникнали преди началото на наказателното преследване срещу дееца. Така се предотвратява шиканьозното поемане на дългове след началото на преследването, с което държавата неоснователно ще обеднее.При конфискацията има един списък, който не подлежи на конфискация и който се приема от МС, а към него се добавят вещите, упоменати в чл. 45, ал. 2 НК. 
### Лишавания от права 
*По чл. 37, ал. 1, т. 6-7 НК:* Могат да се налагат самостоятелно или заедно с наказания, несвързани или свързани с лишаване от свобода. Има специфики, свързани с броенето на сроковете в двете хипотези. На основание чл. 49, ал. 1 НК, когато те се прилагат самостоятелно или заедно с наказание, несвързано с лишаване от свобода, максималният срок е три години. В противен случай обаче е казано, че срокът на това наказание не може да надвишава с повече от три години срока на лишаването от свобода. В особената част има изключение от този принцип, като завинаги се отнемат тези права, макар че наложеното наказание не е доживотен затвор без замяна. Тези наказания могат да се налагат и за улесняване на наказателното производство.

*По чл. 37, ал. 1, т. 9-10 НК:* Условно казано, това лишаване е завинаги. Казва се, че е условно, защото теоретично е възможна хипотезата, при която при получени ордени, почетни звания и отличия, лицето на друго, различно от основанието, на което първоначално е придобил такъв орден, звание или отличие, отново да го придобие – нов военен подвиг например. Но на самостоятелно основание орденът не може да се върне. В случаите по т. 10 НК е същото – военното звание може отново да бъде придобито, но на различно основание, а не на същото.
### Обществено порицание
Състои се в публичното порицаване на виновния, тоест в осведомяването на една или друга общност – най-вече там, където лицето работи, но е възможно и чрез средствата на масово осведомяване (ако съдът прецени), че лицето е било осъдено за определено престъпление и му е наложено определено наказание. С порицанието се засяга реномето на лицето в обществото, оценката, която другите имат за него. 

## **Тенденции в развитието**
Какви трябва да са тенденциите в системата от наказанията? Накратко първо ясно трябва да се диференцират мерките, които следват извършването на едно престъпление съобразно тяхната специфика, а имено наказания, мерки за въздействие и допълнителни последици. Второ, ясно да се разграничат наказанията на основни и допълнителни. И трето, след преценка на сега предвидените наказания да се види дали не е възможно да се предвидят нови или някои да отпаднат като отживели времето си. 

