---
title: Въпрос 74
---
# **Въпрос 74. Етапите на първоинстанционно производство.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2074.mp3" type="audio/mpeg">
        </audio>
    </div>

## **Действия по даване ход на делото в съдебно заседание**
Вторият стадий на съдебната фаза – съдебното заседание на първа инстанция има 5 етапа:

1. Действия по даване ход на делото
2. Съдебно следствие
3. Съдебни прения
4. Последна дума на подсъдимия и
5. Постановяване на присъдата.

## Действия по даване ход на делото

Първият етап е действия по даване ход на делото в съдебно заседание. Следва да се прави разлика между подготвителните действия за разглеждане на делото в съдебно заседание – глава деветнадесета, раздел ІІ – чл. 254 – 257 НПК, и действията по даване на ход на делото в съдебно заседание – глава двадесета, раздел ІІ – чл. 271 и сл. НПК.

Действията по чл. 254 и сл. НПК се извършват в междинното производство (първи стадий), а действията по чл. 271 и сл. НПК се извършват в следващия стадий – съдебно заседание на първа инстанция (първият етап на втория стадий).

Подготвителните действия по чл. 247 и сл. НПК имат за цел подготовката на съдебното заседание на първа инстанция, докато действията по чл. 271 и сл. НПК имат основна цел да провери непосредствено в конкретния момент дали има пречки за разглеждане на делото по същество.

### Откриване на съдебното заседание

Първото действие, което се извършва е откриване на съдебното заседание – чл. 271, ал. 1 НПК. НПК не казва какви са предпоставките за това и в какво точно се състои откриването на съдебното заседание.

С оглед на принципните правила на закона, от задачите на този етап и от действията, които се извършват следва, че единствената предпоставка, за да се открие съдебното заседание е да присъства съдебният състав и секретарят на съда. Не е необходимо да присъстват страните, включително прокурорът. Това следва от систематичното тълкуване на чл. 271 НПК. След откриването на съдебното заседание се извършва проверка на явилите се лица. Проверката е процесуална дейност, а за да бъде извършена като такава е необходимо да е открито съдебното заседание. 

Откриването се извършва от председателя на състава, който обявява наказателното дело от общ (частен) характер, номер, година, по кой член на Особената част на НК е повдигнато обвинението, датата и часа, в който се открива съдебното заседание. Това следва от разпоредбите на чл. 266, ал. 1 НПК – председателят на състава ръководи съдебното заседание.
### Решаване на въпроса за даване ход на делото
Председателят проверява дали са се явили всички призовани лица и ако някои от тях не са се явили – по какви причини – чл. 271, ал. 1 НПК. Председателят проверява дали всички лица са редовно призовани. Проверката се извършва с оглед даване ход на делото в съдебното заседание. Съдебното заседание се отлага, когато не се яви – чл. 271, ал. 2 НПК:

т. 1 – прокурорът. **Участието на прокурора в съдебното заседание по дела от общ характер е задължително** – чл. 268 НПК. Прокурорът не участва по дела от частен характер, освен в случаите на чл. 48 и чл. 49 НПК. В тези хипотези става въпрос за изключение. При една от диференцираните наказателни процедури, макар и делото да е от общ характер, прокурорът може да не се яви и ход на делото да се даде – освобождаване от наказателна отговорност с налагане на административно наказание – чл. 378, ал. 1, изр. 2 НПК.

т. 2 – подсъдимият, ако явяването му е задължително, освен в случаите на чл. 269, ал. 3. По дела с обвинение за тежко престъпление присъствието на подсъдимия в съдебно заседание е задължително – чл. 269, ал. 1 НПК.

Съдът може да разпореди подсъдимият да се яви и по дела, по които присъствието му не е задължително, когато това е необходимо за разкриване на обективната истина – чл. 269, ал. 2 НПК.

Съдът следва да провери ако подсъдимият е редовно призован, но не се е явил – това по какви причини е. Ако са уважителни, делото ще се отложи, за да му се гарантира правото на защита. Ако не са уважителни и участието му не е задължително, делото не се отлага.

Ако явяването му е задължително и са налице някоя от хипотезите на чл. 269, ал. 3 НПК делото се гледа в негово отсъствие – задочно производство. Когато това няма да попречи за разкриване на обективната истина, делото може да бъде разгледано в отсъствие на подсъдимия, ако:

1. не е намерен на посочения от него адрес или е променил същия, без да уведоми съответния орган;
2. местоживеенето му в страната не е известно и след щателно издирване не е установено;
3. редовно е призован, не е посочил уважителни причини за неявяването си и е изпълнена процедурата по чл. 247б, ал. 1 НПК;
4. се намира извън пределите на Република България и:
   - местоживеенето му не е известно;
   - не може да бъде призован по други причини;
   - е редовно призован и не е посочил уважителни причини за неявяването си.

Какво означава „щателно” – да провери адреса не само по лична карта (това е автоматизираната система БДС), но и на всички други адреси, за които има макар и оперативна информация; по затворите; дали е напускал страната да се провери по информация на органите на МВР, в НОИ, чрез роднини (родители, деца, братя и сестри и други). Обикновено се обявява за общодържавно издирване.

т. 3 – защитникът, ако не е възможно да бъде заменен с друг, без да се накърни правото на защита на подсъдимия. Замяна на един защитник с друг може да стане само по молба или със съгласието на обвиняемия – чл. 96, ал. 2 НПК. Ако защитниците са повече от един, неявяването на някой от тях не е основание за отлагане на делото – чл. 271, ал. 3 НПК. Това се въведе с действащия НПК, за да не могат многократно да се отлагат съдебните заседания.

Когато не се яви без уважителни причини частният тъжител, съдът прилага чл. 24, ал. 5, т. 5 – чл. 271, ал. 4 НПК – прекратява производството. Ако той е упълномощил повереник и той се яви вместо него, тази разпоредба не се прилага.

Съдебното заседание не се отлага, ако пострадалият или неговите наследници не са намерени на посочения от тях адрес за призоваване в страната – чл.271, ал. 5 НПК. Когато частният обвинител или неговият повереник, гражданският ищец или неговият повереник, гражданският ответник или неговият повереник не се яви без уважителни причини, съдът разглежда делото в негово отсъствие, а когато не се яви по уважителни причини, съдебното заседание се отлага, освен ако изрично е поискано продължаването му – чл. 271, ал. 7 НПК.

Неявяването на свидетел или вещо лице не е основание за отлагане на СЗ, ако съдът намери, че и без тях обстоятелствата по делото могат да бъдат изяснени – чл. 271, ал. 8 НПК. Не е много логично – ход на делото се дава, когато са се явили страните. Идеята, че не се извършват никакви процесуалноследствени действия – възможно е събирането на писмени доказателства и други действия. 

Може ли този член да се приложи по аналогия и за преводача и тълковника? Ако са призовани във връзка с показанията на свидетел, ако без него може, може и без тях. Но ако са необходими във връзка с правото на защита на някоя от страните, не може без тях (подсъдим, пострадал). Неприсъствието им ще е абсолютно основание за отлагане на делото.

Във всички случаи на неявяване на призовани лица съдът изслушва страните по въпроса следва ли да се даде ход на делото – чл. 271, ал. 9 НПК. Във всички случаи на отлагане на делото то се насрочва в разумен срок, но не по-късно от три месеца – чл. 271, ал. 10 НПК.

Тази разпоредба е нова и е в съответствие с основния принцип, уреден в чл. 22 НПК – разглеждане на делото в разумен срок. Когато делото се отлага поради неявяване без уважителна причина на страна, свидетел или вещо лице, съдът им налага глоба до хиляда лева – чл. 271, ал. 10 НПК.

Ако са налице предпоставките за даване на ход на делото съдът дава ход на делото с определение и започва съдебното следствие. Ако не са налице съдът също с определение не дава ход на делото, а съдебното заседание се отлага. 

### Проверка на самоличността на явилите се лица. 

Това става след като даде ход на делото. Председателят проверява самоличността на подсъдимия, като го запитва за трите имена, за датата и мястото на раждането, за неговата народност, гражданство, местоживеене, образование, семейно положение и единния му граждански номер, както и дали е осъждан – чл. 272, ал. 1 НПК. 

При съмнение за самоличността на подсъдимия идентификацията може да се извърши по фотоснимки или по сведения на граждани с установена самоличност, които познават лицето – чл. 272, ал. 2 НПК.

След това председателят проверява самоличността и на другите явили се лица, като в случаите по чл. 123, ал. 2, т.2 (свидетел с тайна самоличност) това става по начин, недопускащ разкриване на самоличността на свидетеля – чл. 272, ал. 3 НПК. Свидетелите винаги се запитват за родство с подсъдимия и се предупреждават са наказателната отговорност, която носят при лъжесвидетелстване по чл. 290 НК.

Връчване на преписи от обвинителния акт и съобщенията за насрочване на съдебното заседание. Председателят проверява и връчени ли са преписите и съобщенията по чл. 247б – чл. 272, ал. 4 НПК. Тази проверка се прави, за да се установи дали е спазен седемдневният срок за отговор. Ако този срок не е спазен, не следва да се дава ход на делото.
### Отстраняване на свидетелите от съдебната зала
Свидетелите се отстраняват от съдебната зала до разпита им, с изключение на тези, които участват в производството като частни обвинители, граждански ищци и граждански ответници – чл. 273, ал. 1 НПК. В случаите по чл. 123, ал. 2, т. 2 свидетелите не присъстват в съдебната зала – чл. 273, ал. 3 НПК.

Това е с оглед на безпристрастност и непредубеденост на показанията им. Ако бъде нарушена тази разпоредба или се установи за някой, който не е бил посочен като свидетел, че е присъствал по време на цялото съдебно заседание, а се наложи да бъде разпитан, то в тези случаи техните показания трябва да се оценяват много внимателно.
### Отводи и разясняване на правата
Председателят разяснява на страните правото им на отводи срещу членовете на състава, прокурора, защитниците и съдебния секретар, вещите лица, преводача и тълковника, както и правото им да възразят срещу разпита на някои свидетели – чл. 274, ал. 1 НПК. Съдебният състав се произнася по отводите и направените възражения с определение. Отводите не подлежат на самостоятелно обжалване.

След като съдът се произнесе по отводите и възраженията, председателят разяснява на страните правата им, предвидени в този кодекс – чл. 274, ал. 2 НПК. Това е реализация на основната процесуална гаранция на правото на защита по чл. 15, ал. 3 НПК. Ако липсва в протокола отбелязване, че са били разяснени тези права, винаги се оценява като съществено процесуално нарушение.
### Нови искания
Страните могат да правят нови искания по доказателствата и по хода на съдебното следствие – чл. 275, ал. 1 НПК. Съдът се произнася по направените искания, след като изслуша страните – чл. 275, ал. 2 НПК.

Тази разпоредба трябва винаги да се тълкува с принципната разпоредба на чл. 107, ал. 4 НПК – Не може да се откаже събирането на доказателства, само защото искането не е направено в определен срок. Няма преклудиране на възможността за събиране на доказателства с оглед на разкриване на обективната истина и правото на защита. Промяната на реда на съдебното следствие е с оглед на практически съображения (например някои от свидетелите иска да се разпита по-напред или вещото лице преди свидетелите).
## **Съдебно следствие**
### Обща характеристика 
Това е вторият етап на втория стадий – съдебно заседание на първа инстанция. Съдебното следствие е централен етап. В него се събират и се проверяват доказателствените материали, които единствено могат да послужат за основаване на присъда. Съдебното следствие има своя специфична непосредствена задача:

- тук следва да се извършат всички необходими и възможни съдебноследствени действия; 
- да се съберат и проверят отново всички събрани и проверени в хода на разследването на досъдебното производство доказателствени материали; 
- да се съберат и проверят и нови доказателствени материали, които не са събрани и проверени в хода на разследването било по искане на страните, било служебно от съда.

За първи път в този етап ще се извършат съдебноследствени действия. По тази си характеристика съдебното следствие наподобява разследването, но съдебното следствие е самостоятелно и независимо разследване – издирване на всички обстоятелства и доказателствени материали по делото. Като правило по време на съдебното следствие се събират и проверяват доказателства, които вече са събрани и проверени по време на разследването на досъдебното производство. Това е самостоятелно разследване. По време на него могат да се събират и проверяват и нови доказателствени материали, които не са събрани и проверени по време на разследването.

Пред въззивния съд също се извършва съдебно следствие, но то не е така независимо от съдебното следствие в първа инстанция, както е независимо и самостоятелно съдебното следствие в първа инстанция по отношение на разследването на досъдебното производство. По време на съдебното следствие пред въззивния съд не се повтарят всички съдебноследствени действия, извършени от първата инстанция. В същото време кои следствени действия ще се повторят се решава от самия въззивен съд. Освен това в съдебното следствие пред въззивния съд могат да се извършват било по искане на страните, било служебно от съда редица нови съдебноследствени действия, като в резултат на това да се съберат и проверят нови доказателства, които не са установени от първата инстанция. По този начин въззивният съд ще изгради вътрешното си убеждение върху доказателства, една част от които е събрал непосредствено и една част, събрани от първата инстанция, докато първоинстанционният съд ще изгради вътрешното си убеждение, но само върху доказателства, които е събрал непосредствено. В този етап намира пълно проявление правилото, че съдът не може да основава решенията си върху доказателства, които не е събрал и проверил лично, тоест пълно проявление на принципа на непосредственост.

Действия, които се извършват в съдебното следствие. Последователността на действията, които се извършват е определена от закона. Промяна в този ред се допуска по изключение – чл. 275, ал. 1 НПК.
### Действия по започване на съдебното следствие 
Съдебното следствие се ръководи от председателя на състава – чл. 276, ал. 1 НПК. Всички въпроси, които се решават в хода на него се решават от целия състав на съда. Съдебното следствие започва с доклад, в който се посочват основанията за образуване на съдебното производство и предявените граждански искове – чл. 276, ал. 1 НПК. Председателят предоставя възможност на прокурора, на частния тъжител и на гражданския ищец да изложат обстоятелствата, включени в обвинението и предявените искове – чл. 276, ал. 2 НПК. Председателят запитва подсъдимия разбрал ли е в какво се обвинява – чл. 276, ал. 3 НПК. Ако не е разбрал, би следвало съдът да му обясни.

### Действия по събиране и проверка на доказателствения материал
НПК не предвижда неизменен ред за това. Традиционно се започва със събиране на гласни доказателствени средства.

Обяснения на подсъдимия. Председателят поканва подсъдимият да даде обяснения по обвинението – чл. 277, ал. 1 НПК. Подсъдимият може да дава обяснения във всеки момент на съдебното следствие – чл. 277, ал. 2 НПК. Това правило повтаря разпоредбата на чл. 115, ал. 3 НПК.

Обвиняемият има право да откаже да дава обяснения – чл. 115, ал. 4 НПК. Подсъдимият може да реши да даде обяснения след разпита на свидетелите – въпрос на организация на защитата. Ако подсъдимият реши да дава обяснения той го прави във форма на свободен разказ, в който излага всичко което знае по делото. 

След това му се поставят въпроси. На подсъдимия се поставят въпроси най-напред от прокурора или частния тъжител, частния обвинител и неговия повереник, гражданския ищец и неговия повереник, гражданския ответник и неговия повереник, другите подсъдими и техните защитници и защитника на подсъдимия – чл. 277, ал. 3 НПК.

Редът е от главните субекти към второстепенните, които осъществяват функцията по обвинението, след което субектите, които осъществяват функцията по защитата в обратен ред – от второстепенните към главните. Председателят и другите членове на съдебният състав могат да поставят въпроси на подсъдимия след изчерпване на въпросите на страните – чл. 277, ал. 4 НПК.

Това е с оглед на принципа на състезателност. Съдът проявява активност по изключение – само ако страните не са се справили и ако ще се попречи за разкриване на обективната истина, тогава съдът задава въпроси – дава се предимство на принципа за разкриване на обективната истина за сметка на състезателността.

Редът, по който се поставят е уреден в НПК при това императивно. Ако този ред бъде променен, ще е на лице процесуално нарушение. В НПК не е уреден редът, по който се разпитват подсъдимите, ако са няколко. Не е уредено и с кое престъпление ще започне разпита, когато подсъдимият е обвинен за няколко престъпления. Обикновено се върви по реда, по който са описани в обвинителния акт.

Разпит на подсъдим в отсъствието на други подсъдими се допуска, когато това се налага за разкриване на обективната истина – чл. 278, ал. 1 НПК. Това допускане е правомощие на съда във връзка с нормалното протичане на процеса (например при отстраняване от съдебната зала – чл. 267 НПК, като санкция за неправомерно поведение). 

След завръщането в съдебната зала на подсъдимия председателят го запознава с обясненията, дадени в негово отсъствие, чрез прочитане на съдебния протокол – чл. 278, ал. 2 НПК. Прочитане обясненията на обвиняем или подсъдим

Обясненията на обвиняем или подсъдим, дадени по същото дело на досъдебното производство пред съдия или пред друг състав на съда, се прочитат, когато:

- лицето е починало и на делото е даден ход по отношение на другите подсъдими;
- делото се разглежда в отсъствие на подсъдимия;
- между обясненията, дадени в досъдебното производство и на съдебното следствие, има съществено противоречие;
- подсъдимият отказва да даде обяснения или твърди, че не си спомня нещо – чл. 279, ал. 1 НПК.

Обясненията на обвиняем, дадени в присъствието на защитник по същото дело пред орган на досъдебното производство, се прочитат при условията по ал. 1, т. 3 и 4, а когато подсъдимият е един – и при условията по ал. 1, т. 2 – чл. 279, ал. 2 НПК.

Когато обяснения, дадени в присъствието на защитник по същото дело пред орган на досъдебното производство, се отнасят до повдигнатото обвинение на друг подсъдим, прочитането им при условията по ал. 1, т. 1 и 2 е допустимо само със съгласието на този подсъдим. Преди получаване на съгласието съдът разяснява на подсъдимия, че прочетените обяснения могат да се ползват при постановяване на присъдата. За това съдебно следствено действие по искане на подсъдимия съдът му назначава защитник, ако няма такъв – чл. 279, ал. 3 НПК.

Осъдителната присъда не може да се основава единствено на обяснения, прочетени по реда на ал. 2 и 3 – чл. 279, ал. 4 НПК. Ползване на звукозапис и видеозапис не се допуска, преди да се прочетат обясненията на подсъдимия – чл. 279, ал. 5 НПК.
### Разпит на свидетели
При повече свидетелите по едно дело (за разлика от разпита на повече подсъдими) НПК изрично предвижда ред, по който те ще бъдат разпитвани. Най-напред се разпитват свидетелите, посочени от обвинението, а след това другите свидетели. Когато е необходимо, съдът може да промени този ред – чл. 280, ал. 1 НПК.

Законът не указва кога следва да бъдат разпитани свидетелите, които са конституирани като частен обвинител и/или граждански ищец. Проблемът идва от там, че той е страна и като такава има право да поставя въпроси при разпита на подсъдимия. Ако той бъде отстранен заедно с другите свидетели, ще бъде лишен от право си да поставя въпроси на подсъдимия, поради което практиката е той да остане в залата, тоест да не бъде отстранен, за да може да участва при разпита на подсъдимия, след което ще бъде разпитан първи преди другите свидетели, за да може да остане в залата и да участва като страна. На свидетелите се задават въпроси по реда, установен в чл. 277, ал. 3 и 4. Страната, която е посочила свидетеля, задава въпросите си преди другите страни – чл. 280, ал. 2 НПК.

Разпитаните свидетели не могат да напускат съдебната зала преди приключване на съдебното следствие, освен с разрешение на съда, взето след изслушване на страните. В случаите по чл. 141 и чл. 141а (свидетелят с тайна самоличност и агентът под прикритие) свидетелят остава на разположение на съда в подходящо помещение извън съдебната зала – чл. 280, ал. 3 НПК. След като дадат показанията си, непълнолетните свидетели се отстраняват от съдебната зала, ако съдът не постанови друго – чл. 280, ал. 4 НПК.

В случаите по чл. 141 и чл. 141а разпитът на свидетелите се провежда по начин, недопускащ разкриване на самоличността им – чл. 280, ал. 5 НПК. Малолетен свидетел или свидетел със специфични нужди от защита, който е бил разпитан в наказателното производство, се разпитва отново само когато показанията му не могат да се прочетат при условията и по реда на чл. 281 или новият разпит е от изключително значение за разкриване на истината. Разпитът се провежда при вземане на мерки за избягване на контакт с подсъдимия, включително в специално оборудвани помещения – чл. 280, ал. 6 НПК.

Прочитане на показанията на свидетел. Показанията на свидетел, дадени по същото дело пред съдия в досъдебното производство или пред друг състав на съда, се прочитат, когато: 

- между тях и показанията, дадени на съдебното следствие, има съществено противоречие; 
- свидетелят отказва да даде показания или твърди, че не си спомня нещо; 
- свидетелят, редовно призован, не може да се яви пред съда за продължително или неопределено време и не се налага или не може да бъде разпитан по делегация; 
- свидетелят не може да бъде намерен, за да бъде призован, или е починал; 
- свидетелят не се явява и страните са съгласни с това;
- свидетелят е малолетен или със специфични нужди от защита и при разпита му са присъствали обвиняемият и неговият защитник – чл. 281, ал. 1 НПК.

По реда на ал. 1 могат да бъдат прочетени обясненията, дадени по същото дело от обвиняем, който се разпитва на основание чл. 118, ал. 1, т. 1 – чл. 281, ал. 2 НПК.

При условията по ал. 1, т. 1 – 6 показанията на свидетел, дадени пред орган на досъдебното производство, се прочитат, когато при разпита са участвали обвиняемият и неговият защитник, ако такъв е упълномощен или назначен. Когато подсъдимите са повече, за прочитане на показанията е необходимо съгласие на тези от тях, които не са били призовани за разпита или са посочили уважителни причини за неявяването си, и прочетените показания се отнасят до повдигнатото им обвинение – чл. 281, ал. 3 НПК.

Когато не могат да бъдат прочетени по реда на ал. 3, показанията на свидетел, дадени пред орган на досъдебното производство, се прочитат, ако са налице условията по ал. 1, т. 1 или 2 – чл. 281, ал. 4 НПК. При условията по ал. 1, т. 1 – 6 показанията на свидетел, дадени пред орган на досъдебното производство, могат да се прочетат със съгласието на подсъдимия и неговия защитник, гражданския ищец, частния обвинител и техните повереници – чл. 281, ал. 5 НПК.

При условията по ал. 1, т. 1 – 6 показанията на свидетел, дадени пред орган на досъдебното производство, могат да се прочетат по искане на подсъдимия или на неговия защитник, когато не е уважено искането им по чл. 223, ал. 4 – чл. 281, ал. 6 НПК. В случаите по ал. 3 и 5 преди получаване на съгласие от подсъдимия за прочитане на показанията съдът му разяснява, че прочетените показания могат да се ползват при постановяване на присъдата. За това съдебно следствено действие по искане на подсъдимия съдът му назначава защитник, ако няма такъв – чл. 281, ал. 7 НПК.

Осъдителната присъда не може да се основава само на показания, прочетени по реда на ал. 4 – чл. 281, ал. 8 НПК. Използването на звукозапис и видеозапис не се допуска, преди да се прочетат показанията на свидетеля – чл. 281, ал. 9 НПК. Когато свидетелят е разпитан по делегация, прочита се протоколът за разпит – чл. 281, ал. 10 НПК.
### Разпит на вещото лице
Вещото лице, дало заключение на досъдебното производство, се призовава за съдебното заседание. Разпит на вещото лице може да не се проведе, ако то не се яви и страните са съгласни с това – чл. 282, ал. 3 НПК.

След разпита на свидетелите се разпитва вещото лице – обикновено се чете експертизата. Законът не указва кой ще прочете заключението на вещото лице. От общите правила следва това да е съдът. На вещото лице се поставят въпроси, след като се прочете заключението му – чл. 282, ал. 1 НПК. Въпросите се задават по реда, установен в чл. 277, ал. 3 и 4 – чл. 282, ал. 2 НПК.
### Прочитане на протоколите и другите документи
Съдът прочита протоколите за оглед и освидетелстване, за претърсване и изземване, за следствен експеримент и за разпознаване на лица и предмети, както и другите документи, приложени към делото, ако те съдържат факти, които имат значение за изясняване на обстоятелствата по делото – чл. 283 НПК. Неясно е защо е записано съдът, а не председателят. Логично е той да ги прочете, тъй като той ръководи съдебното следствие. За другите документи – само онези, които са доказателства или доказателствени средства. На практика обикновено не се четат, но се записва в протокола на съдебното заседание.

### Предявяване на веществените доказателства
Веществените доказателства се предявяват на страните, а когато е необходимо – и на вещото лице или на свидетелите – чл. 284 НПК. На страните винаги се предявяват накрая. Възможно е да се предявят и по време на разпит, но накрая отново им се предявяват.

Те се внасят в съдебната зала, ако не съществува пречка за това поради обема или качеството им. Не се допуска подмяната на непосредственото проучване на веществените доказателства с прочитането на протокола за следственото действие, в резултат на което са били открити и включени в доказателствен материал. Протоколът може да се прочете само когато вещественото доказателства не могат да бъдат внесени в съд. зала или когато бъдат изгубени (унищожени). Протоколът може да бъде прочетен с предявяването на вещественото доказателство в съдебно заседание.
### Оглед 
Огледът се извършва от целия състав на съда в присъствието на страните, а когато е необходимо – и в присъствието на вещото лице и свидетели – чл. 285 НПК. Това действие се извършва много рядко. При този оглед няма поемни лица, както на досъдебното производство.

### Приключване на съдебното следствие
Когато са извършени всички съдебни следствени действия, председателят запитва страните имат ли искания за извършване на нови съдебни следствени действия, необходими за пълно, всестранно и обективно изясняване на обстоятелствата по делото – чл. 286, ал. 1 НПК. Всички съдебни следствени действия означава всички необходими и възможни съдебни следствия. Ако страните не направят искания или направените искания са неоснователни, председателят обявява съдебното следствие за приключило – чл. 286, ал. 2 НПК.

Това става с определение – това е акт на целия съдебен състав. Председателят само го обявява.
### Възможности за възобновяване на съдебното следствие 
Съдебното следствие може да бъде възобновено само за извършване на допълнителните следствени действия, без извършването на които не може да се счита, че доказателствения материал по делото е събран с необходимата обективност, всестранност и пълнота.

Възможностите са три:

- По време на съдебните прения – чл. 294 НПК.
- При последната дума на подсъдимия – чл. 299 НПК.
- При оттегляне на съдебния състав за постановяване на присъдата – чл. 302 НПК.

### Прекратяване на съдебното производство и изпращане на делото на съответния прокурор

Съдът прекратява съдебното производство и изпраща делото на съответния прокурор, когато на съдебното следствие се установи, че престъплението подлежи на разглеждане от по-горен съд, от специализирания наказателен съд или от военен съд – чл. 288 НПК.

### Прекратяване на наказателното производство в съдебното заседание
Съдът прекратява наказателното производство в случаите на чл. 24, ал. 1, т. 2 – 10 и ал. 5 – чл. 289, ал. 1 НПК. Когато основанията по чл. 24, ал. 1, т. 2 и 3 се разкрият в съдебно заседание и подсъдимият направи искане производството да продължи, съдът се произнася с присъда – чл. 289, ал. 2 НПК.

Когато прекратява наказателното производство, съдът се произнася по веществените доказателства, отменя наложените на подсъдимия мерки за процесуална принуда, а мярката за обезпечаване на гражданския иск - ако основанието за нейното вземане е отпаднало – чл. 289, ал. 3 НПК. Определението подлежи на обжалване и протестиране по реда на глава двадесет и първа – чл. 289, ал. 4 НПК.
### Спиране на наказателното производство в съдебното заседание
Съдът спира наказателното производство в случаите на чл. 25 и 26 – чл. 290, ал. 1 НПК. Определението подлежи на обжалване и протестиране по реда на глава двадесет и втора – чл. 289, ал. 2 НПК.
