---
title: Въпрос 22
---
# **Въпрос 22. Освобождаване от наказателна отговорност – обща характеристика и значение. Освобождаване от наказателна отговорност с налагане на административно наказание.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2022.mp3" type="audio/mpeg">
        </audio>
    </div>

## **Освобождаване от наказателна отговорност и освобождаването от изтърпяване на наложеното наказание**
### Основание и обществено значение на пълното или частично неосъществяване на наказателната отговорност
Наказателната отговорност е съвкупност от правоотношения, в които участват държавата и престъпникът и които се пораждат от извършеното престъпление. Както при всяко правоотношение, и тук съдържанието му са правата и задълженията, които възникват за участниците. От гледна точка на Държавата, това са 3те правомощия, които се пораждат за нея – да осъди извършителя на престъплението, да изпълни наложеното наказание и да третира виновния като осъждан. Те служат на целите, посочени в чл. 36 НК – поправяне и превъзпитание на престъпника и оказване върху него и върху останалите членове на обществото на превантивно въздействие.

Наказателната отговорност се реализира в пълен обем, когато държавата осъществи и трите си правомощия. Съществуват обаче случаи, когато за постигане на целите на наказателната отговорност не е необходимо използването в голяма степен на наказателна принуда. Така е възможно при нетежки престъпления, които представляват случаен факт от живота на лицата, които са ги извършили, да не е необходимо наказателната отговорност да се реализира въобще (освобождаване от наказателна отговорност), или нейното частично реализиране да се окаже достатъчно превъзпитателно въздействие (освобождаване от изтърпяването на наложеното наказание). Следователно тук можем да говорим за една дейност на съда по индивидуализация на наказателната отговорност:
### Индивидуализация на наказателната отговорност (ИНО); съпоставка с индивидуализацията на наказанието (ИН)
ИНО представлява дейност на Съда по съобразяване при упражняването на правомощията на държавата по нейното осъществяване с обективните и субективните особености на конкретното извършено престъпление и неговия извършител – т.е. това е преценка дали и доколко да бъдат упражнение правомощията на държавата в конкретния случай. Следователно ИНО и ИН са различни дейности на съда – втората се отнася само до осъществяването на първото правомощие на държавата – да осъди извършителя на престъплението, като му се определи по вид и размер наказание. ИН е част от ИНО

## **Освобождаване от наказателна отговорност**
### Същност и обществено значение на ОНО
Освобождаването от наказателна отговорност е осъществяване при условия и по ред, предвидени в закона, на пълен или частичен отказ **от страна на държавата от трите й правомощия**, съставляващи същността на наказателната отговорност, при което последната се заменя с друг вид правна отговорност или с възпитателни мерки. Този институт има **три основни особености** (белези):

### Държавата се отказва от осъществяване на наказателната отговорност. 
Отказът се прави чрез акт на съд или на прокурор, с който се отказва образуването на досъдебно производство, образуваното досъдебно производство се прекратява (прокурор) или обвиняемият не се предава на съд или не се осъжда(съд). **Отказът** на държавата може да бъде **пълен или частичен.**  Когато по чл. 61, ал. 1 НК прокурорът реши да не образува досъдебно производство, отказът е **пълен**. В останалите случаи няма как да бъде пълен, защото с образуването на досъдебното производство държавата започва да упражнява първото си правомощие, тогава е **частичен**.

Най-същественото тук е, че държавата се отказва **и от трите си правомощия**: престъпникът не се осъжда, поради което няма наказание и не се третира като осъждан. Отказът може да бъде осъществен само при условия и по ред, установени със закон. Условията и задължителните предпоставки са уредени в НК, а реда в НПК.

Държавата винаги заменя наказателната отговорност с друг вид правна отговорност (АНО) или с възпитателни мерки. Държавата не се дезинтересира от факта на извършеното престъпление. Тя реагира, но в един по-мек вариант.
### Правно действие на ОНО 
ОНО **прекратява наказателното правоотношение между държавата и престъпника,** което е възникнало с факта на извършеното престъпление, като го трансформира в други правоотношения. В зависимост от вида на освобождаването те са административнонаказателни или административни ПО. 

Актът на отказ от страна на държавата от осъществяване на нейните три правомощия **има сила на присъдено** **нещо** по отношение на престъплението, предмет на делото. Това означава, че ОНО се превръща в процесуална пречка за възбуждане на ново наказателно преследване по отношение на същото лице за същото престъпление.

Но освобождаването от наказателна отговорност не заличава факта на извършеното престъпление. Нещо повече, макар и деецът да не се третира като осъждан, той се третира като **освобождаван от наказателна отговорност,** като в чл. 78а, ал. 1, б. „б” това е пречка за следващо освобождаване от наказателна отговорност. 
### Обществено значение на ОНО 
1. Възпитателното, поправително и превантивно действие от прилагането на този институт е съществено. Чрез освобождаването се набляга най-вече на индивидуалната превенция.
1. Използва се минимум принуда за постигане на целите по чл. 36, ал. 1 НК;
1. ОНО става по сравнително бързи процедури;
1. Разходите на държавата по приложението на този институт са незначително в сравнение с осъществяването на наказателната отговорност.

След отмяната на първите два раздела на Глава осма от Общата част на НК по нашето НП освобождаването от наказателна отговорност е само **безусловно.** Поради това и разграниченията на уредените в закона случаи се правят въз основа на други критерии, а не във връзка с възможността за възобновяване на отговорността. В зависимост от това **с какво се заменя** наказателната отговорност различаваме два вида ОНО: с налагане на административно наказание и с налагане на възпитателна мярка. От гледна точка **приложимостта** на института **спрямо лицата** пък в закона са уредени също **два вида** освобождаване от НО: на непълнолетни (чл.78 и чл. 78а, ал. 6) и на пълнолетни (чл.78а)
### Освобождаване от наказателна отговорност на непълнолетни (78, 78а)
До скоро освобождаването от наказателна отговорност на непълнолетния е било възможно при условията на чл. 61 НК във връзка с чл. 78 НК, но през 2010 г. с допълнение на НК се предвиди, че може да се прилага и когато са налице предпоставките по чл. 78а, ал. 1 НК. Крайният ефект, обаче, не е налагане на административно наказание глоба, а пак налагане на възпитателни мерки, като се предвижда и алтернативна възможност за налагане на административно наказание обществено порицание.

Предпоставки за освобождаване от наказателна отговорност по чл. 61 НК 

1. **деянието да не представлява голяма обществена опасност** – дали това е така се преценява въз основа на общите критерии за преценката на степента на обществена опасност; 
1. **деянието да е извършено поради увлечение или лекомислие** – тези психични състояния често са характерни за мотивацията на подрастващите. 

**Увлечение** – интензивно проявено неосъзнато смътно стремление, което не е насочено към определен обект и не е свързано с ясна представа за целта. Увлечението засяга волевите способности на дееца и се отразява на възможността му да ръководи постъпките си. Тук надделяват чувствата, импулсите, желанието. 

**Лекомислието** – е недообмисляне на конкретната постъпка. То може да се прояви както при вземане на решението, така и при неговото изпълнение. 

**Спрямо непълнолетният да могат да се приложат успешно възпитателните мерки по ЗБППМН** – преценка на съда.
## **Освобождаване от наказателна отговорност на пълнолетни (с административно наказание)**
Според **чл. 78а, ал. 1 НК** пълнолетните лица се освобождават от наказателна отговорност от съда, като тя се заменя с административнонаказателна отговорност. Административно наказание е глоба от хиляда до пет хиляди лева. Предпоставки за освобождаване: кумулативно дадени:

1. за престъплението се предвижда наказание лишаване от свобода до три години или друго по-леко наказание, когато е умишлено, или лишаване от свобода до пет години или друго по-леко наказание, когато е непредпазливо;
1. деецът не е осъждан за престъпление от общ характер и не е освобождаван от наказателна отговорност по реда на този раздел;
1. причинените от престъплението имуществени вреди са възстановени.
