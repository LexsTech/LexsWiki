---
title: Въпрос 66
---

# **Въпрос 66. Оглед, претърсване и изземване.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2066.mp3" type="audio/mpeg">
        </audio>
    </div>

## **Оглед.**
### Обща характеристика.
Огледът е процесуална дейност по разследване и като такава има за предмет изследване на местности, помещения, предмети и лица(чл.155 ал.1 от НПК). Насочена е към разкриване и запазване по предвидения в НПК ред на следи от престъплението и други данни, необходими за изясняване на обстоятелствата по делото. От особено значение е тази дейност да се извърши при точно спазване на установените в НПК процесуалните правила, тъй като именно от това ще зависи определянето на дейността като оглед и само в тази хипотеза би имала процесуална стойност. В практиката - делото, известно с името” Наглите” в СГС, по което бе отведен прокурора поради извършване на „оглед” в нарушение на НПК в съдебната фаза на процеса, като посетил мястото на извършване на едно от престъпленията заедно с пострадалия, макар и рядко се срещат случаи на смесване на огледа с наблюдението като начин за придобиване на допълнителна информация за места, помещения и други, свързани с престъплението. Напълно възможно е по едно дело да се извърши оглед и наблюдение, но следва да се направи отграничението, че само първият от тях може да се ползва при решаване на делото.

## **Извършване на огледа.**
**Органи на извършване**: с оглед фазата, в която се провежда това процесуално действие, законодателят е разписал различни органи по извършването му. В досъдебната фаза това процесуално действие може да бъде извършвано от органите на досъдебното производство, докато в съдебната фаза се извършва от съда, т.е. орган по извършване на огледа е онзи орган, който в съответната фаза ръководи процеса, събира и извършва проверка на доказателствените материали по делото. С оглед разписаното в нормата на чл. 155 ал.1 от НПК, че органите на досъдебното производство извършват огледа в досъдебната фаза, е необходимо да се уточни, че в сега действащия НПК е разширен кръгът на разследващи органи, които са част от органите на досъдебното производство. С измененията в НПК като такива бяха включени полицейските органи в МВР, а с последващите и митническите органи, но с ограничена предметна компетентност: престъпления по чл. 234, 242, 242а и чл. 251 от НК. Съгласно чл. 194 т. 3 и т. 4 във връзка с чл. 212 ал. 2 от НПК полицейските органи в МВР и митническите органи по посочените престъпни състави от НК, могат да извършват действия по разследването – т.е. могат да извършват и оглед, който е едно от тях. Необходимо е уточнението, че в хипотезата „първо действие по разследването”, правомощието на полицейските и митническите органи да извършат оглед е винаги налице, ако това е единствената възможност за събиране и запазване на доказателствата. Но при вече образувано досъдебно производство, такова право на полицейските органи, възниква само при положение, че извършването на това действие му е възложено от прокурор, следовател или разследващ полицай, а по отношение на митническите – от прокурор, следователи или разследващ митнически инспектор. Безспорно в нормата не е предвидена форма за възлагане на извършване на действие по разследването, но предвид природата му на изключение от установения ред, намирам че писмената форма на това действие ще бъде предпоставка за неговата валидност, т.е. ,ако такова действие бъде извършено без надлежно възлагане, ще сме изправени пред съществено нарушение на процесуалните правила, което ще има за последица изключване от доказателствените материали на протокола, в който същия е обективиран.

**Подготовка на огледа**. Като всяка процесуална дейност насочена към проверка и събиране на доказателства, огледът изисква предварителни действия, насочени към неговата подготовка. Ако сме в хипотезата на вече образувано досъдебно производство е необходимо да се проучат наличните материали с цел изясняване на предмета и целта на огледа. На този етап следва да се извърши и преценката за участие на вещо лице или специалист технически помощник. Осигуряването на поемни лица също е елемент от тази предварителна дейност. В практиката много често осигуряване на поемни лица се извършва след пристигане на мястото, където ще се извършва огледът и не са редки случаите, когато определените като такива лица макар формално да отговарят на изискванията на чл.137 ал.2 от НПК: да нямат друго процесуално качество и да не са заинтересовани от изхода на делото, могат да доведат до изключване на данните, събрани чрез това действие по разследването поради тяхна лична характеристика или моментно състояние: психически недостатъци, употреба на алкохол и т.н. С цел да се гарантира валидността на действието е необходимо поемните лица да бъдат осигурени предварително и то след внимателен подбор. Друга често срещана практика е поемните лица да са служители от МВР, следствието или пък полицейски служители. Тази практика също е в състояние да постави под съмнение обективността на извършеното действие предвид наличието в някои случаи на йерархическа зависимост между органа, който го извършва и поемното лице, на съществуващи близки приятелски или колегиални отношения между същите, макар че това по принцип не води до опорочаване на извършеното действие.
### Провеждане на огледа.
Изискванията, които законът поставя към самото провеждане на огледа са заложени в чл. 156 от НПК. Условно можем да ги разделим на две групи: императивни и диспозитивни. Към първата група ще отнесем:

Присъствието на поемни лица при извършване на огледа. Функцията на поемните лица като участници в действията по разследването е да осигурят граждански контрол по законосъобразното извършване на действията по разследването, с оглед доказването на определени факти, свързани с предмета на доказване. Поради тази им функция те трябва да са на мястото на извършването му от началото до неговото приключване, да имат обективна възможност да възприемат мястото на огледа и действията на органа, който го провежда. Преди началото на действието органът по извършване има задължение (чл.137 ал.5 от НПК) да им разясни правата, които имат в това си качество – ал. 4 на същия член. Изпълнението на това задължение следва да бъде обективирано в съставния по-късно огледен протокол. Какъв е характерът на нарушенията на правилата, свързани с поемните лица? В голямата си част са съществени и водят до изключването на събраните чрез него данни при решаване на делото. Като най-често срещани нарушения могат да бъдат посочени: извършване на огледа в присъствие само на 1 поемно лице, напускане на мястото на извършване на огледа от поемно лице, неразясняване на правата им като поемни лица, ситуирането им на място, което изключва възможността за възприемане на извършваните действия от органа, осигуряването на поемни лица след започване на действието. Практиката е почти еднопосочна - при констатиране на някое от посочените нарушения, съдът изключва протокола за извършеното действие, въпреки че същият формално отговаря на изискванията на НПК, от доказателствената маса като негодно доказателствено средство. Когато е нарушена императивна разпоредба относно реда за провеждане на следствено действие, нарушението е съществено и това предопределя липсата на процесуална възможност да бъдат ползвани резултатите от опороченото следствено действие. Има и решения в обратен смисъл, но те по-скоро са изключение.

При извършване на огледа всичко се изследва както е намерено и едва тогава се правят размествания, ако това е необходимо. Спазването на това изискване има своето процесуално значение, тъй като от него зависи достоверността на установеното на мястото на огледа - разположението на вещи и лица спрямо съответно място или помежду им, отстояния и т.н., което на свой ред се отразява на разкриването на обективната истина по делото. Установяване на разместване на мястото на огледа преди изследването винаги ще води до невъзможност за ползването на резултатите от него, тъй като се поставя под съмнение автентичността на изследваните обекти, на намерените следи и връзката им с престъплението.

**Огледът се извършва през деня**. Това изискване е породено от характеристиката и целта на това действие: да се изследват местности, помещения, предмети и лица, за да се издирят следи от престъплението и т.н. Най-подходящото време за извършване на такова действие е светлата част на денонощието и именно затова правилото е денем. Това правило не е абсолютизирано. Предвидена е възможност за провеждане на оглед и в останалата част от денонощието, но при условие - да не търпи отлагане. Подходът на законодателя е правилен, тъй като в преобладаващата част, огледът като действие по разследването не се планира, а се извършва при условия на неотложност, непосредствено след извършване на престъпление, включително в тъмната част на денонощието - през нощта. В тези случаи наистина не са налице условия за отлагане, тъй като до настъпването на деня е възможно следи от престъплението да бъдат заличени. Напр. ако обектът на изследване е на открито, напълно е възможно следите от престъплението да се заличат поради природни стихии; ако е на място, което не може да бъде охранявано - да се окаже въздействие /умишлено или случайно/ и т.н., поради което извършване на огледа пред нощта е наложително. За целта трябва да се създадат условия за провеждането му най-близки до дневните. Въпреки това, ако огледът е бил извършен през нощта, принципът за обективно и всестранно проведено разследване изисква извършването и на допълнителен оглед, който да бъде проведен денем, тъй като е напълно възможно част от следите или други значими за разкриване на обективната истина данни да са убягнали от вниманието на органа по извършване на първоначалния оглед както поради обективни, така и поради субективни причини. Според мен в тези случаи е необходимо да се съставят отделни протоколи за извършените действия, като към всеки от тях бъдат приложени изискванията за изготвяне на протоколи за действия по разследването.

Диспозитивните изисквания към огледа се свеждат само до едно: ако и когато е необходимо, на огледа да присъства вещо лице или специалист-технически помощник. Решение по този въпрос взема органът по извършване на действието, изхождайки от конкретиката и особеностите на случая: наличие на следи /с веществен характер/ на мястото на огледа, откриването, изследването и оценяването на които не би могло да се извърши от самия него предвид необходимостта от специални знания и умения в определена област. Когато преценката му за необходимостта от присъствие на такъв специалист е негативна, не е налице допуснато нарушение на процесуалните правила: № 576/08.12.2010 г. н.д. № 635/2010 г., ІІІ н.о. ВКС. Необходимо е да се прави разграничение на дейността на експерта и техническия помощник от тази на органа по извършване на огледа. Макар, че се извършват паралелно и тези на експерта, и техническия помощник са по повод извършване на огледа, процесуалното ръководство е на органът. Експертът в рамките на своята задача трябва да даде исканото становище въз основа на специалните си знания, а специалистът-технически помощник да се ограничи в оказване на техническа помощ.

Именно защото присъствието на тези лица не е задължително при провеждане на огледа, неподписването на протоколите, в които те са обективирани, не опорочава тяхното извършване и не води до изключването им от доказателствената съвкупност тъй като нарушенията не са съществени.

От голямо практическо значение е хипотезата, при която при извършване на оглед, на мястото на провеждането му бъдат открити вещи, които имат отношение към предмета на доказване. Това могат да бъдат вещи, които са предмет на престъпление, средство за извършването му или каквито и да е други вещи, свързани с него. В тези случаи се поставя въпросът дали е допустимо тези вещи да бъдат приобщени към доказателствената маса чрез извършване на огледа и да бъдат вписани в огледния протокол. Отговорът би следвало да бъде положителен, изхождайки от целите на огледа - да се разкрият, изследват и запазят следи от престъплението. За някои от следите запазването им е свързано с отделянето им от обичайното им място и съхранение на друго, при което ще се запази тяхната идентичност. Извършването на това действие наподобява изземването, поради което основателно възниква въпросът за необходимостта от санкция на съда. В практиката на съдилищата могат да се проследят няколко становища по постъпили при тях искания за одобряване на извършени такива действия:

Оставени са без разглеждане или без уважение, изхождайки от позицията, че при извършване на оглед е недопустимо изземване на вещи;

Оставени са без разглеждане с аргумент, че макар и да е допустимо изземване на вещи в хода на оглед, не са компетентни да одобрят такъв протокол, тъй като законодателят в НПК е посочил изрично кои процесуални действия подлежат на одобряване и огледът не е между тях.

Произнасят се по същество с аргумент, че в тази му част протоколът за оглед се приравнява на протокол за изземване и е допустимо да бъде обект на последващ съдебен контрол, идентичен с този при осъществяването на изземване.

Произнасянето им зависи от мястото на извършване на следственото действие и в частност от засягането на гарантирани лични и имуществени права. Ако то е осъществено на общодостъпно място (например парк, обществен паркинг, улица и т.н.), то не следва този протокол за бъде одобряван, защото в този случай не е осъществено засягане на чужда лична сфера и не е необходима съдебна защита на евентуално нарушени права на граждани. В случаите, когато огледът е извършен в имот на конкретен гражданин (например в двора му, в дома му или в автомобила му), тогава е налице вмешателство в личната сфера и се налага получаване на последваща съдебна санкция за осъщественото процесуално действие.

Най-близка до духа на закона е последната практика, поради което във всеки един случай на извършен оглед, с който се засяга чужда лична сфера чрез отделянето от обичайното им място на предмети, свързани с престъплението и покриващи характеристиката за веществени доказателства, прокурорът в законоустановения 24 часов срок следва да се обърне към съответния първоинстанционен съд за одобряване на действието. В случаите на извършване на оглед, с който са приобщени към доказателствената маса вещи или е освидетелствано лице по чл. 158, ал. 3 НПК при липса на съдебна санкция, е съществено процесуално нарушение. В тези случаи извършеното следствено действие е опорочено и не поражда целените правни последици.
### Съставяне на огледен протокол.
Съставянето на огледния протокол е подчинено на общите правила по чл. 128-130 от НПК. **Необходимо е да се състави на мястото на извършване на действието**, но дори това изискване да не е спазено, това не винаги води до опорочаване на самото действие. В тези случаи се дължи проверка и оценка на мястото, на което е съставен протокола, причините, поради които не е изпълнено предписанието на закона, времето между извършване на действието и отразяването му в протокол, лицата, които са присъствали и при двете действия. На базата на така извършената проверка решаващият орган ще се произнесе по неговата процесуална годност.

Реквизитите на протокола са изброени в чл. 129 от НПК и условно можем да ги обособим в две групи с оглед последиците от неизпълнението им:

Водещи до изключване на протокола като годно доказателствено средство ще бъдат липса на подпис на органа по извършване на действието и съставяне на протокола, липса на подпис на поемно лице, неотразяване на бележки и възражения от лицата, които имат право на това, не са отбелязани извършените действия и събраните чрез тях доказателства.

Допуснати нарушения относно непрецизното посочване /не изобщо липсата на такова/ на времето на извършване, неотразяване на трите имена на участвал технически помощник, неподписване на протокола от такова лице - безспорно са нарушения на предвидения процесуален ред, но не водят до процесуалната негодност на съставения протокол.

След съставянето на протокола за оглед, законодателят е предвидил и ред за представянето му на лицата, взели участие в извършване на съответното действие по разследването - чл.236 от НПК. Тази група лица има право да се запознае с протокола - лично или чрез прочитане от органа по извършване на действието, като преди това на всеки от тях е било разяснено правото му да иска поправки, изменения и допълнения. За органа по извършване на действието съществува задължение да ги отрази в протокола. Неизпълнението на това задължение, ако бъде потвърдено, е съществено нарушение на процесуалните правила. Същият резултат е налице и когато някое от лицата откаже или няма възможност да подпише протокола. Този факт следва да бъде надлежно отразен в протокола ведно с причините за него, тъй като в противен случай ще се стигне до изключване на протокола от доказателствената маса.

За някои от действията по разследване е предвидено препис от протокола да се предоставя на лицето, спрямо което е извършено съответното действие /чл. 236 ал. 4 от НПК/. Огледът не е сред посочените действия, но в случаите, когато на практика с него се изземват предмети като веществени доказателства и с това се засяга чужда правна сфера, препис от протокола за оглед следва да се предоставя на засегнатото лице.
## **Оглед на труп.**
Огледът на труп е разновидност на огледа. Спецификите му произтичат от това, че при него предмет на огледа е труп. За да се избегне в максимално допустима степен заличаване на следи/данни от и за престъплението, огледът по възможност трябва да се извърши на мястото, където е открит трупа. Преценката за възможност се извършва от органа по извършване на действието, но трябва да е съобразена с мястото, където е намерен трупа, с времето на намиране, с методологията на изследване. За разлика от огледа по чл.156 от НПК, при огледа на труп присъствие на вещо лице не е по преценка на органа по извършване, а е задължително. Единственото отклонение, което се допуска е по отношение на професионалната специализация на вещото лице. По принцип това следва да е съдебномедицински експерт, тъй като професионалния му профил е най-близък до специалните знания и умения, необходими при изследване на труп. По изключение обаче може да присъства друг лекар.

Като действие по разследването, огледът на труп е необходим винаги, когато съществуват съмнения относно причините за смъртта и до тяхното изясняване трупът следва да бъде на разположение на органите на досъдебното производство. Изясняването в тези случаи включва наред с огледа по чл. 157 от НПК и изземване на биологичен материал, назначаване и изготвяне на експертизи, съобразени с подлежащите на доказване факти. Целият процес по извършване на тези действия се провежда под надзора и ръководството на прокурора, поради което логично е разрешението за погребение на  трупа  да  бъде  именно  негово – чл.127  ал. 2  от  НПК. За целите на това произнасяне той трябва да разполага както с протоколите, обективиращи извършените действия, така и със заключенията на вещите лица по извършените експертизи. Произнасянето преди  този  момент  винаги  носи  риск  от  необходимост от допълнително изследване на вече погребания труп, което е свързано както с процесуални усложнения, така и от чисто емоционални такива от близките на погребаното лице.

Когато обаче такава необходимост е налице с оглед извършване на действия по разследване, целящи разкриване на обективната истина по делото, следва да се пристъпи към осигуряване на условия за изравяне на трупа /или известно още като ексхумация/. Съгласно чл. 157 ал.2 от НПК изравяне на труп се допуска само ако е налице нареждане на съда или прокурора. Посочването и на двата органа не води до извод за избор на органа, който да нареди извършването на действието, а до правомощия на всеки от тях във фазата, в която носи отговорност за законосъобразното провеждане на следствените действия: в досъдебното производство – прокурора, в съдебната фаза – съда. Въпреки липсата на изискване за форма на нареждането, тя определено трябва да бъде писмена – засяга се лична сфера на определен кръг лица, поради което същите следва да имат възможност да се запознаят с мотивите на органа за извършване на действието, както и за времето на извършване. Препис от нареждането следва да се връчи на наследниците на погребаното лице, като кръгът им се определя по реда на определяне на наследници на пострадало лице. Извършването на действието без разрешение е съществено процесуално нарушение. Обратното действие – заравяне на трупа се извършва със санкция на органа, разрешил неговото изравяне.
## **Освидетелстване.**
В разпоредбата на чл.158 НПК законодателят е регламентирал освидетелстването, което представлява своеобразен оглед на живо лице. Целта му е да се установят някои физически признаци и свойства на човешкото тяло от значение за идентифициране на личността, откриване и оглеждане на следи върху човешкото тяло, откриване на предмети на престъпление /наркотици/ и т.н. Провежда се в присъствие на поемни лица, по отношение на които е изведено изискване да са от същия пол, ако действието предполага събличане. Сходно е и изискването към органа по извършване на действието – ако е от пол, различен от този на освидетелстваното лице, извършването му следва да бъде извършено от лекар. Тези специфики на освидетелстването предполагат извършване на предварителна подготовка: каква ще бъде целта на освидетелстването, какви следи и предмети ще се установяват, какъв е пола на освидетелстваните лица. По този начин ще се осигури не само бързина на действието, но и процесуално годен резултат от същото. Неспазването на това изискване е от категорията на съществените процесуални нарушения и действието не може да породи целените правни последици.

Освидетелстването може да бъде извършено със съгласие на лицето, но то следва да бъде в писмена форма и приложено по делото. Липсата на съгласие винаги ще представлява съществено процесуално нарушение и ще води до изключване на протокола като годно доказателствено средство.

Когато органът по провеждане на освидетелстването не получи съгласието на лицето, но извършването на действието е от особено значение за разкриване на обективната истина, подходът му е обусловен от конкретиката на случая. Ако се намира в условия на неотложност и незабавното извършване на действието е единствената възможност за събирането и запазването на съответно доказателство, той може да предприеме извършване на действието без предварителна санкция от съда, но в срок до 24 часа да представи същия за одобрение от съдията. Към използването на тази възможност органите на досъдебното производство трябва да пристъпват наистина само в случаите на неотложност, защото макар и получил последващо одобрение, във всеки последващ момент съдът – по свой почин или по искане на страните може да извърши проверка на предпоставките за неотложност и при извод за отсъствието им – да изключи протокола и възпроизведените чрез него факти от доказателствената съвкупност.

Извън случаите на неотложност, процедурата се инициира от прокурора с нарочно искане до съда, тъй като това е действие, силно засягащо личната неприкосновеност на индивида и отговорността за извършването му е на прокурора. Не е предвиден срок за произнасяне по направеното от прокурора искане, но логично е това да се извърши в деня на депозирането му. Допуснато съществено нарушение на процесуални правила ще е налице в случаите на освидетелстване на лице по чл. 158, ал. 3 НПК при липса на съдебна санкция. В тези случаи извършеното следствено действие е опорочено и не поражда преследваните с него правни последици.

Съгласно чл. 14 ал. 2 от НПК доказателствата и средствата за тяхното установяване не могат да имат предварително установена сила. Този принцип на процеса позволява установяване на доказателствените резултати от това процесуално действие с останалите способи на доказване, но при условие, че чрез тях се съберат достатъчно годни доказателства, установяващи отразеното в негодния протокол или констатираното при огледа, осъществен при неспазване на законовата процедура. Най-често в практиката това се постига чрез гласни доказателствени средства – показания на поемни лица, технически помощници и други лица, присъствали на мястото на извършване на действието, по отношение на които не съществува забрана да свидетелстват.
## **Претърсване и изземване.** 
### Обща характеристика.
Претърсването и изземването са способи на доказване, чрез използването на които се откриват и/или изземват предмети, книжа или компютърни информационни системи, съдържащи информация, които могат да имат значение за изясняване на фактите по делото /чл.160 от НПК/. При тях като процесуална дейност също е включено оглеждане и изследване на места, помещения и други обекти, характерни за огледа, но целта, с която се извършват тези действия е напълно различна: да се издирят и след това изземат относими към предмета на делото предмети, книжа, информационни системи. Не следва да се пренебрегва и по-широкото приложно поле на претърсването и изземването - те може да се извършат и с цел да се издири лице или труп /чл. 160 ал. 2 от НПК/. Друга характерна особеност на претърсването и изземването е, че обектите, към които може да се насочи, не са свързани само с участниците в производството. Допустимо е претърсване и изземване да се извърши и на места, предмети, собствени или ползвани от трети лица, напълно странични за процеса до момента на извършване на действието. Най-често срещана хипотеза е при проследяване на движима вещ – предмет на престъпление и откриването й в добросъвестен приобретател, от който все пак тя трябва да бъде иззета за нуждите на производството.

За нуждите на претърсването и изземването, и конкретно за поставяне на законно основание изпълнението им по принудителен ред, законодателят в чл. 159 от НПК е въвел в задължение на всички учреждения, юридически лица, длъжностни лица и граждани да запазят и предадат при необходимост на органите на досъдебното производство и съда намиращи се в тях предмети, книжа или компютърни информационни системи, съдържащи информация, които могат да имат значение за изясняване на фактите по делото.
### Ред за извършване на претърсването изземването. 
**Органи, които вземат решение за извършване**. При претърсването и изземването процесът по вземане на решение за извършването им съдържа два взаимосвързани компонента: решение на орган на досъдебното производство за необходимост от извършване на тези действия по разследването и решение на съда, с което се произнася по основателността на това решение. Всеки от органите се произнася в рамките на предоставената му компетентност. В досъдебното производство действията по събиране и проверка на доказателствата се извършват от органите на досъдебното производство, чиято задача е да извършат всички необходими и възможни действия за разкриване на обективната истина по делото, поради което тяхна трябва да бъде преценката какви доказателства да бъдат събрани, чрез какви способи и в кой момент от разследването да бъдат извършени. Когато обаче става дума за действия, при които се засягат основни права и свободи на гражданите като: неприкосновеност на личността, на жилището, на тайна на кореспонденцията, освен необходимост за нуждите на разследването, са нужни и гаранции, че това посегателство ще бъде ограничено до степен, необходима за целите на производството. Такава гаранция е съдебния контрол. Правилото е закрепено в чл. 161 от НПК с две хипотези на осъществяване:

1. в досъдебното производство претърсване и/или изземване се извършват с разрешение на съда;
1. по изключение, в неотложни случаи, когато това е единствена възможност за събиране и запазване на доказателства, може да се извърши и без разрешение, но в този случай протоколът се представя за одобрение в съда до 24 часа от извършване на действието.

Съдебният контрол и в двете му хипотези се инициира от прокурора: в единия случай с искане за разрешение за извършване на претърсване и изземване, а в другия – с искане за одобряване на протокол за вече извършено такова. Компетентен да се произнесе с определение за разрешаване извършването на действието, респективно с одобрение, е съответният на обвинението първоинстанционен съд (чл. 161, ал. 1 НПК). Наред с него – за улеснение на дейността по доказване и за процесуална икономия на разследването, е компетентен и първоинстанционният съд, в района на който се извършва действието (чл. 161, ал. 1 НПК).

Съдебният контрол се осъществява чрез извършване на преценка от страна на съда на законността на намесата в съответните права: когато необходимостта от намесата е обоснована с оглед наличните по делото материали, то тя ще бъде и законна. При тази проверка той има задължение да провери дали искането за извършване на претърсването и изземването е подкрепено с обективни факти, и да се убеди, че чрез този способ могат да бъдат събрани доказателства, относими към предмета на наказателното производство.

Когато се произнася в хипотеза на последващо одобрение, проверката се изразява единствено в това, дали случаят е бил неотложен, за да не се допусне заобикаляне на закона и изключението да се превърне незаконосъобразно в правило. Заложената в закона цел е да се осъществи контрол върху необходимостта от ограничаване на правата, т.е. от предприемане на действието. В случай че съдът при искане за одобрение извърши проверка на годността на доказателственото средство (протокол), той би надхвърлил правомощията си по чл. 27, ал. 2 НПК и би навлязъл в компетентността на съда по съществото на делото, който, оценявайки доказателствата, решава въпросите за вината и отговорността. Надхвърлянето на правомощията на съдебния контрол в досъдебното производство може да има сериозно въздействие върху решаването на делото: ако съдията, осъществяващ функции по съдебен контрол, не одобри представения протокол, последиците от това определение се изразяват в окончателното изключване на протокола от годните доказателствени материали. Тази преценка не подлежи на преразглеждане, независимо дали съдът в съдебната фаза я споделя или не. Същевременно даденото разрешение или одобряването на протокола впоследствие не могат да ограничат задължението на съда по същество да извърши самостоятелна преценка на доказателствената стойност на всяко едно доказателство и доказателствено средство, включително и на тези, които са били предмет на съдебен контрол. В резултат на анализа на доказателствата, съдът по същество може да стигне до извода, че не е спазен задължителният формален ред за събиране на определени доказателства (например не са участвали поемни лица) и да изключи съответния протокол като негодно доказателствено средство.

Анализ на практиката в първоинстанционните съдилища показва, че според съда не е налице неотложност, когато от данните по делото се установява, че в продължение на дни и седмици служители на МВР са подготвяли провеждане на определено действие, планирали са го и без промяна в обстоятелствата, са го извършили без разрешение на съда. Резултатът в тези случаи е отказ от одобряване на протоколи, което се отразява негативно на доказателствата по делото, тъй като води до изключване на събраните чрез опорочени процесуални действия доказателства и необходимост от доказването им чрез другите способи, предвидени в НПК.

Тази практика на съда идва да покаже необходимостта от активна позиция на прокурора при изпълнение на основната му функция – да осигури законосъобразно провеждане на разследването. Като орган натоварен с тази функция по силата на закона, независимо от етапа, на който ще се извършват действия по разследването от тази категория, независимо от натовареността си от екипния принцип, който предполага взаимно доверие и разпределение на задачи, е длъжен така да организира дейността си, че да може лично да провери събраните по делото материали и въз основа на тях да извърши преценка за процедурата, по която да се развие претърсването и изземването. Ако това е невъзможно по някаква причина – да поиска доклад от лицата, подготвящи действието, в който въпросът за неотложността да бъде изяснен от фактическа страна. Разполагайки с тази информация преди извършване на действието, прокурорът ще може да прецени кой от начините е законосъобразно да приложи и с кой ще осигури годни доказателства и доказателствени средства за нуждите на процеса. По принцип решението за начина, по който ще се извърши действието, трябва да бъде на прокурора, а не на разследващия орган. Обективно това не може да бъде практика само в случаите, когато производството започва със съставяне на акта от първото действие по разследването.

Действията, извършени при неотложност пораждат още един въпрос с практическо значение:

Какви действия следва да предприемат органите на досъдебното производство, когато при извършването им не са постигнати целите, обусловили извършването им? В практиката отговорът на този въпрос не е еднозначен, като са утвърдени два подхода. Според първия, след като при претърсването и изземването не са открити и иззети вещи, предмети, информационни данни и др., протоколът съставен за извършването му не се представя на съда за одобрение поради липса на предмет. Второто схващане, което е и правилното, е че фактът на откриване и съответно изземване на предмети е ирелевантен към одобряването му. Съдебният контрол по чл. 161 от НПК има за предмет не контрол върху събирането и закрепването на доказателства в процеса, а да извърши оценка на законността на намесата в съответните права, да осъществи контрол върху необходимостта от тяхното ограничаване. Ето защо във всеки един случай, когато е извършено такова действие, протоколът следва да бъде внасян за одобрение в съда. Обратното не би се отразило по никакъв начин на доказването в наказателния процес, но липсата на одобрение от съда винаги води до незаконосъобразност на самото действие.

Със същите аргументи като неправилна следва да бъде отхвърлена и съществуващата в някои прокуратури практика протоколите да не се внасят в съда за одобрение, поради преценка на наблюдаващия прокурор за приложение на чл. 9 ал. 2 от НК по отношение на престъплението, което има за предмет вещите, предметите и т.н., намерени и иззети с протокола за претърсване и изземване /най-често това са случаи по чл. 354а от НК и чл. 339 ал.1 от НК – малко количество наркотично вещество, няколко патрона и т.н./. Преценката за прилагането на тази разпоредба се извършва след приключване на разследването по делото и по никакъв начин не е обвързана с осъществяването на съдебен контрол върху законността на действието. Вече посочихме какъв е предметът му и за да се приеме, че действията на органите на досъдебното производство са законни, то непременно следва да има произнасяне от съд по необходимостта от извършването му. Наред с незаконосъобразност на действието, такова поведение може да се отрази и на процеса по доказване на престъплението. Без да бъде одобрен от съда, протоколът за извършване на действието ще бъде негодно доказателствено средство и събраните чрез него данни не могат да се ползват при решаване на делото. Напълно е възможно след провеждане на претърсването и изземването да се съберат и други доказателства за извършване на престъплението, опровергаващи направения извод от прокурора за малозначителност на деянието или за неговата явна незначителност.

Съдът е длъжен да се произнесе в рамките на искането, но не е обвързан да го уважи изцяло. Може да приеме, че е необходимо да бъде извършено претърсване само на част от помещенията, респективно жилищата, посочени в искането или да одобри протокола само за част от иззетите вещи, като намери, че останалите не допринасят за правилното изясняване на предмета на делото.
### Ред за извършване на претърсването и изземването.
Наред със съдебния контрол, като гаранция за законосъобразното извършване на действието е разширен кръга лица, в присъствието на които се извършва претърсването и изземването. Освен поемни лица, е предвидено да присъстват и ползвателя на съответното помещение или член от семейството му (чл. 162, ал. 1 НПК), домоуправител или представител на общината или кметството (чл. 162, ал. 2 НПК), представител на службата в общински помещения (чл. 162, ал. 3 НПК), представител на юридическо лице (чл. 162, ал. 4 НПК), представител на представителството, прокурор и лице от Министерство на външните работи (чл. 162, ал. 5).

Присъствието на тези лица по последици в практиката е приравнено на присъствието на поемните лица: следва да бъдат на мястото на извършване на действието от начало до край, да могат и да възприемат действията на разследващите органи. Осъществяване на претърсването и изземването в нарушение на чл. 162 НПК в практиката винаги се приема за съществено нарушение на процесуални правила, водещо до изключване на протокола за претърсване и изземване от кръга на годните доказателствени средства. В Р.№ 423 от 19.11.2009 г. по н. д. № 367/2009 г., н. к., І н. о., ВКС е приел, че не е допуснато нарушение при извършване на претърсването и изземването, когато „…първи на мястото на престъплението са пристигнали полицейските служители от екипа, провеждащ оперативното мероприятие, установили са видими следи от наличие и употреба на наркотични вещества (прахообразно вещество и тръбичка върху масата, бучка с неправилна форма също от прахообразно вещество там и пр.), уведомили са дежурния дознател и са запазили местопроизшествието до неговото пристигане заедно с поемни лица. При последвалото претърсване на помещението са намерени останалите вещи, подробно описани в протокола (л.49 от сл.д.), същите са иззети и приложени като веществени доказателства по делото”.

В друго свое решение № 413 от 29.10.2008 г. по н.с. № 392/2008 г., І н.о., ВКС е изяснил още един въпрос, свързан с поемните лица – началният момент, от който присъствието им е задължително. Приел е, че с оглед обстоятелството, че преди да започне това следствено действие органът, който го провежда е длъжен да предложи да му бъдат посочени търсените предмети, тяхното присъствие е необходимо след този момент и в хипотеза, ако лицето откаже да ги посочи и предаде доброволно – тъй като едва тогава би се стигнало до претърсване и изземване, за което поемните лица са действително необходими. В разпоредбата на чл. 163 НПК законодателят е разписал реда за осъществяване на претърсването и изземването: да се осъществява обичайно през деня (и само в неотложни случаи през нощта), когато условията за това са по-добри, а и това е активната част от денонощието за по-голяма част от гражданите, предвидена е подробна процедура за провеждане на самото претърсване, която не поражда въпроси при прилагането и: започва с представяне на разрешение за извършване на това действие (в хипотезата на предварителна съдебна санкция), след което разследващият орган приканва собственика (ползвател или представител на юридическо лице, представителство или институция) да посочи и предаде вещите - предмет на действието. След това се пристъпва към същинското извършване на претърсването, като при осъществяването му то не следва да води до нанасяне на повреди или унищожаване на вещи или ако се налага да бъдат причинени повреди (например да се разбие заключено помещение или каса) това трябва да бъде направено с причиняване на минимални щети.

След като бъдат открити предмети, книжа или компютърни информационни системи, съдържащи информация, имаща значение за изясняване на делото, те се изземват. От изключително значение е иззетите вещи, предмети, книжа да бъдат подробно описани, идентифицирани в протокола и запечатани – онези от тях, за които това е възможно. Необходимо е това да се извърши по начин, гарантиращ тяхната идентификация и непокътнатост.

**Съставяне на протокол за претърсване и изземване**. Съставянето на протокола е подчинено на общите правила по чл. 128-130 от НПК. Необходимо е да се състави на мястото на извършване на действието, но дори това изискване да не е спазено, това не винаги води до опорочаване на самото действие. В тези случаи се дължи проверка и оценка на мястото, на което е съставено, причините, поради не е изпълнено предписанието на закона, времето между извършване на действието и отразяването му в протокол, лицата, които са присъствали и при двете действия. На базата на така извършената проверка, решаващият орган ще се произнесе по неговата процесуална годност.

По отношение на съставянето на протокола, реквизитите на същия и последиците от липсата на някои от тях, се прилагат същите правила като изложените при огледа и освидетелстването.

За някои от действията по разследване е предвидено препис от протокола да се предоставя на лицето, спрямо което е извършено съответното действие /чл. 236 ал. 4 от НПК/. Претърсването и изземването са сред посочените действия, но неизпълнението на това задължение не винаги ще води до опорочаване на самите действия. Дължимата преценка в случая ще бъде на плоскостта на причините за неизпълнение на задължението и отражението му върху гарантирани в процеса права на засегнатите лица.

Много често в практиката по повод приобщаването на веществени доказателства към доказателствената съвкупност се поставя въпросът относно допустимостта на това действие в случаите, когато предаването на вещите е станало с протокол за доброволно предаване, вместо с протокол за претърсване и изземване. Въпросът за процесуалната природа на протокола за доброволно предаване не е еднозначно решаван в съдебната практика. В последните години обаче се наложи становището, че протоколите за доброволно предаване са вид писмени доказателствени средства и за тях са приложими общите правила на НПК, посочени в чл. 127-130 НПК. Правилно е, когато посредством протокол за доброволно предаване се събират предмети, които имат статут на веществени доказателства, те да бъдат предмет на оглед, да бъдат внимателно описани и изследвани, а ако се прецени – и  фотографирани, за да се приложи към делото фотоалбум. Протоколите за доброволно предаване /за разлика от другите писмени доказателствени средства и веществените доказателствени средства/ не възпроизвеждат доказателства, а само им дават процесуална легитимация, като установяват връзката на материалния факт /вещественото доказателство/ с обстоятелствата по делото. Веществените доказателства могат да бъдат приобщени както чрез писмени доказателствени средства като протоколи за оглед, за претърсване или изземване, така и чрез веществени доказателствени средства като фотоснимки, диапозитиви, планове, схеми и др. Възможни са и хипотези, когато те се представят от свидетели или обвиняем и тогава ръководещият процеса орган дължи постановяване на съответен акт, в който да отрази извършеното процесуално действие на прилагане. Очевидно е, че събирането на веществени доказателства може да се осъществи чрез различни доказателствени способи. Доброволното предаване, макар да не е посочено изрично в чл.136 от НПК, практически е насочено към попълване на доказателствената съвкупност, поради което не може да отрече неговата принадлежност към действията по разследването, когато е осъществено в рамките на наказателното производство. В практиката не са изключение и случаите, когато предаването на определени вещи е извършено на етап преди започване на досъдебното производство и това е обективирано в протокол, който не е съставен от разследващ орган и не отговаря на изискванията на чл. 127 и сл. от НПК. В такава хипотеза протоколът следва да се цени не като писмено доказателствено средство, а като писмено доказателство – официален удостоверителен документ, съдържащ релевантна за делото информация, ако той е съставен в рамките на възложени със закон компетенции на определени държавни органи /МВР, Митници, РИОСВ/ и по предвидения за това ред. В тази хипотеза обаче ще бъде необходимо след образуване на досъдебното производство да се извършат поредица от действия, осигуряващи ползването на определени вещи като веществени доказателства за целите на доказване: нарочен акт за приобщаване на вещите към доказателствената съвкупност, извършване на оглед, внимателно и подробно описване и изследване, фотографиране, ако е необходимо. При всички случаи по делото трябва да е проследима връзката на материалния факт /вещественото доказателство/ с обстоятелствата по делото от една страна и от друга - автентичността и непокътнатостта на този материален факт от момента на предаването му, до включването му в доказателствената съвкупност по конкретното дело.
## **Обиск.**
Обискът е разновидност на претърсването, поради което има същата цел: откриване и приобщаване към доказателствения материал на различни предмети (най-често вещи, но може да са и книжа или вещи, носители на информация), които имат значение за изясняване на релевантни по делото факти. Особеното при него е, че по делото е налице достатъчно основание да се счете, че тези вещи, предмети и т.н. не се намират в помещение, каквато е основната хипотеза на претърсването, а се намират в лице. Именно тази особеност – претърсване на лице, предполага някои специфични изисквания при извършването му.

Извършването на това действие засяга винаги личната неприкосновеност на индивида и поради тази причина принципно режимът на извършването му е разрешителен. Целта е да се гарантира необходимостта от тази намеса, както и че при извършването й ще бъде спазен балансът между защитени лични права и обществения интерес. Тази санкция е идентична със санкцията, необходима при претърсването и изземването, и при освидетелстването, и всичко отразено по-горе за правната й природа, условията, при които тя следва да бъде дадена, както и естеството на съдебния контрол изцяло намира приложение при това процесуално действие.

И тук обаче, както и при претърсването е предвидено изключение от общото правило за наличие на предварително разрешение – чл.164 ал.1 от НПК в две хипотези: при задържане на лице и наличие на достатъчно основание да се приеме, че лица, присъствали на претърсването са укрили предмети и книжа от значение за делото. Обискът при задържане е от категорията на необходимите действия: след като съответният орган е преценил необходимостта от това да бъде отнето правото на свободно придвижване на едно лице, то за него възниква задължението да установи какви вещи и предмети държи то в себе си както от гледна точка на доказване на престъплението, за което го задържа, така и от гледна точка на безопасност – възможно е лицето да носи в себе си вещи и предмети, включително забранени, използването на които да постави в опасност живота и здравето както на задържаното лице, така и на задържащото лице. В другата хипотеза основанието за извършване без предварително разрешение се доближава до условията на неотложност, въведени при претърсването: единствена възможност вещи и предмети от значение за разкриване на обективната истина по делото да бъдат приобщени към доказателствената съвкупност е лицето да бъде обискирано в момента на възникване на основанието за това. Преценката за необходимостта от извършване на обиска е на органът, който извършва претърсването и който има право да прецени наличието на достатъчно основание по чл. 164 ал. 1 т. 2 от НПК. И за двете изключения обаче, отново е предвидена съдебна санкция – незабавно, но не повече от 24 часа. За изчисляването на срока релевантни са отразеният в протокола за обиск час на приключване на действието и внасянето му в съда.

Наличието на съдебна санкция е изрично предвидено в НПК условие за законосъобразно провеждане на действието, поради което при отсъствието на такава, ще е налице съществено нарушение на процесуални правила с последица – изключване на протокола, в който действието е обективирано, от годните писмени доказателствени средства. В тази хипотеза единствената възможност за ползване на получените чрез това процесуално действие резултати ще бъде доказването им чрез другите способи в НПК.

Втората особеност на обиска по чл. 164 от НПК е резултат от природата му: търсене на вещи и предмети в човешки индивид. От това произтича специалното изискване към пола на органа, който го извършва и поемните лица, които упражняват контрол по законосъобразното му извършване - да бъдат от същия пол, от който е и обискираното лице. В съдебната практика неспазването на това изискване по отношение на поемните лица не винаги се приема като съществено процесуално нарушение, изключващо събраните чрез това процесуално действие доказателствени материали като годни. Критерият, който следва да се съобразява при тази преценка е начинът на извършване на действието – всякога, когато обискът е съпроводен с разсъбличане и претърсване на тялото на обискираното лице, сме изправени пред съществено процесуално нарушение, което налага изключване на протокола за обиск от доказателствената съвкупност. В останалите случаи нарушение ще има, но то няма да влече същите негативни последици.

По отношение на останалите изисквания към поемните лица: присъствие, разположение, възможност за възприемане, изцяло са относими вече изложените при претърсването съображения относно последиците, с които е обвързано неспазването им.

Сходен институт, от който следва да се отграничи претърсването на лице е обиск на лице по реда на чл. 68 от ЗМВР. Общото между тях е обектът на претърсване – лице, изискванията към начина на извършване – само от лице от същия пол, присъствието на поемно лице от същия пол, в някои случаи – органа на извършване. Различията обаче са твърде съществени и за целите на наказателния процес е необходимо да се познават. 

Обискът по чл.68 от ЗМВР:

Не е способ на доказване и чрез него не могат директно да се приобщават вещи и предмети към доказателствената съвкупност. В случаите, когато при обиск по ЗМВР са били иззети вещи, за които по-късно се установи, че са от значение за конкретно дело, съответният орган на досъдебното производство трябва чрез способите на НПК да включи установените чрез това действие резултати към доказателствения материал по делото. Обичайно редът, по който се извършва това е: предаване от полицейския орган на разследващия орган на протокола за обиск по ЗМВР и иззетите с него вещи, което се оформя в нарочен протокол /често в практиката се среща и разписка/, с постановление получените вещи се приобщават към доказателствената съвкупност, назначава се оглед на веществени доказателства, ако е необходимо – и експертиза, разпитват се като свидетели полицейският орган и поемното лице, присъствало на действието. Целта е да се проследи и докаже връзката между вещта и лицето, от което е иззета, както и непокътнатостта на вещта от изземването й при обиска, до получаването й от разследващия орган. При провеждане на разпита на полицейския орган е от изключително значение да се изясни качеството, в което е извършило действието – че това не е било действие по разследване по реда на чл. 212 ал. 2 от НПК или в хипотеза на възлагане извършването на действието от прокурор, разследващ полицай или следовател, т.е. че полицейският орган не е действал в друго процесуално качество по конкретното дело, което е предпоставка за допустимост на разпита му като свидетел /чл.118 ал.2 от НПК/.

Извършването му се подчинява на установения в ЗМВР ред: при наличието на изрично посочени основания, които са доста по-широко обхватни в сравнение с нормата на чл. 164 от НПК и в присъствието на едно /не две/ поемно лице.

За извършения обиск се съставя протокол, който се подписва от лицето, което го е извършило и присъствалото поемно лице. Когато е спазен редът за съставянето му и от формална гледна точка не са допуснати нарушения, процесът на доказване на получените чрез него резултати е облекчен, предвид ползването на протокола като писмено доказателство, но наред с вече изброените способи на НПК.
## **Задържане и изземване на кореспонденция.**
Задържането и изземването на кореспонденция е процесуална дейност, чрез която към доказателствената маса се приобщават вещи, които имат информационен характер - материален или нематериален и представляват кореспонденция между физически или юридически лица. Законодателят е приравнил обичайната кореспонденция с електронната поща и ги е подчинил на общ режим. Необходимо е да се отбележи, че в регламента на това действие не е предвидено претърсване. Проявните й форми са изземване и задържане на кореспонденция. За да се пристъпи към извършване на това действие, което при всички случаи засяга личната сфера на гражданите, органът по извършването му трябва да си е отговорил положително на въпроса относно неговата необходимост. Това според практиката по КЗПЧОС означава намесата на държавните власти да отговаря на "належаща обществена нужда" и да бъде "пропорционална на преследваната законна цел" .

Особеностите на това действие са две:

1. режимът на извършването му е само разрешителен. При това действие не е предвидено последващо одобряване. Осъществяването му засяга личната сфера на гражданите и затова абсолютна предпоставка за извършването му е предварителна съдебна санкция на фазата на досъдебното производство ( чл.165, ал.2 НПК).
1. извършването му е допустимо само за тежки престъпления по смисъла на чл.93 т.7 от НК.

Винаги когато така разписаните императивни изисквания не са спазени, органът по проверка и оценка на доказателствата ще следва да изключи събраните чрез действието доказателствени материали от доказателствената съвкупност, тъй като нарушаването им винаги ще бъде съществено процесуално нарушение.

С практическо значение е въпросът за правната характеристика на "разговори" по "Viber, Skype и др." и по коя от процедурите следва да се приобщават към доказателствената съвкупност: чл.163 НПК или чл.165 от НПК. Данните, изводими от тези "разговори", имат двойнствена правна природа. От една страна, попадат в обхвата на понятието "компютърни данни" по смисъла на чл.93 т.22 от НК, чието приобщаване се осъществява по реда на чл. 163 НПК. От друга страна, представляват приравнен случай на кореспонденция, за която е приложим редът по чл. 165 НПК, предвиждащ само предварително разрешение от съдебен орган. И двете процедури имат за цел да приобщят доказателства в наказателния процес, но се провеждат при различни предпоставки и имат различно приложно поле. Те засягат чужда, правно защитена сфера /неприкосновеност на жилището, на личния живот, тайната на кореспонденцията/, а условие за тяхната валидност е наличието на съдебна санкция, представляваща съдебен контрол върху законосъобразността на проведеното действие. Разграничението следва да се търси на плоскостта на целта, с която се извършва действието и начина на откриването им. Винаги когато разследването има за цел изземване и задържане на информация с характер на кореспонденция, органът по извършване е длъжен да развие процедурата по чл.165 от НПК, при която не е предвидено претърсване. Ако при така формирана цел, той предпочете процедурата чл. 163 НПК и игнорира специалната по чл. 165 от НПК, ще е налице заобикаляне на закона и невъзможност за ползване на получените резултати за целите на доказване. И обратното - когато разследването се е насочило към претърсване и намери за необходимо изземване на компютърни данни, сред които се окажат и такава, приравнени на кореспонденция, така получената информация може да бъде ползвана при решаване на делото.

В друго свое решение ВКС се е произнесъл по още един вид кореспонденция: размяната на съобщения по мобилен телефон. По отношение на този обмен на информация е приел, че приобщаването й може да се осъществява и по реда на чл. 165 от НПК, а не само чрез използване на специални разузнавателни средства.

