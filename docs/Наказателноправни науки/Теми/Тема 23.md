---
title: Въпрос 23
---

# **Въпрос 23. Погасяване на наказателното преследване и на наложеното наказание. Реабилитация – същност и видове.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2023.mp3" type="audio/mpeg">
        </audio>
    </div>

## **Погасяване на наказателното преследване и на изпълнението на наложеното наказание**
Институти от Глава 9 от Общата част. Обществената практика е установила, че при определени условия реализацията на наказателната отговорност изцяло или отчасти става въобще невъзможна или губи своя социален смисъл. 

### Понятие за погасяване на наказателното преследване и на наложеното наказание
**Правната същност.** Този институт се изразява в изключване на възможността държавата **да осъществи наказателно преследване** или **да изпълнява едно наложено наказание**. Иначе казано, тя **губи тези свои права.**

**Правно действие.** **Погасяването** **наказателното** **преследване** е **законна пречка** **за образуване** на наказателно производство, в случай, че такова още не е образувано, но дори и да е образувано, то следва да се прекрати. И в двата случая **настъпва по силата на закона.** Като препятства влизането в сила на осъдителна присъда, погасяването на наказателното преследване създава **правна невъзможност** държавата да упражни своето право **да осъди лицето.** А от там прави невъзможно и осъществяването на **наказателната отговорност въобще.** 

**Погасяването на наложеното наказание** пък създава законова пречка за **изпълнение на наказание**, наложено с влязла в сила присъда. Тук правото на държавата **да осъди** извършителя на едно престъпление **е осъществено,** поради което **той се третира като осъждан.** То също следва от самия закон и за него също не е необходим специален акт на държавен орган.

Основания за погасяване на наказателното преследване и на наложеното наказание. Те са **едни и същи за двата института** и са **изчерпателно изброени в чл. 79, ал. 1** **НК**. Такива обстоятелства са смъртта на дееца, изтеклата давност и последвалата амнистия.
### Смъртта на дееца като погасително основание
Според разпоредбата на чл. 35, ал. 1 НК **наказателната отговорност е лична** и това предполага, че наказателното правоотношение възниква между държавата и субекта на престъплението. В него той не може да бъде заместен като страна от когото и да било друг. С неговата смърт се прекратява цялото НПО. На първо място смъртта на дееца изключва възможността да се наложи наказание, защото такова може да се наложи само на лицето, извършило престъплението. Прилага се **за всички видове престъпления.**

Дори и да е наложено наказание с влязла в сила присъда, при смърт на осъдения **наказанието не може да се изпълни**, защото само осъденият трябва да го изтърпява лично.

Практическа стойност няма и положението да третираме умрелия като осъждан, защото ограниченията в правата му, които законите свързва със самото осъждане също имат личен характер. 
### Давност, същност и видове, спиране и прекъсване на давността.
Второто погасително основание **е изтичане на предвидената в закона давност**. В НП въпросът за давността има особености, които са общи за всички видове давност – изведени пред скоби.

Понятие за давност. Поначало **давността** се определя като период от време, с изтичането на който титулярът на едно право губи предоставената му от закона възможност да го осъществи чрез използване на държавна принуда. Това е понятието от ОТП. 

Но в НПО правомощията на държавата се осъществяват **само по принудителен ред**. **Принудителният характер** на тези правомощия **изключва възможността** за доброволно изпълнение. Наказателната отговорност е **немислима без принудата.** Ето защо погасяването на възможността да се упражнява принудително дадено право е равнозначно на **погасяване на самото право.** 

Като общо положение давността се свърза с идеята, че продължителното бездействие на правоимащия субект създава едно неоправдано положение на несигурност в правния мир. 

За разлика от положението в частното право, в НП продължителното неупражняване на правомощията на държавата създава едно особено положение, което **компрометира идеята за неотвратимостта на наказателната отговорност**. Осъждането на престъпника твърде дълго време след като е извършил деянието в значителна степен **намалява ефективността** от държавната реакция срещу престъплението, както и **затруднява разкриването и доказването на престъплението** пред съда. Накрая, възможно е **съзнанието на дееца да се е променило** в посока на неговото поправяне и превъзпитание и тогава наказателната отговорност **губи своя социален смисъл.**

Под **давност в НП** се разбира период от време, определен в закона, с изтичането на който държавата губи правото си да осъществи наказателно преследване или да изпълни наложено наказание (давността в НП!). Давността **има начало и край**. 

1. **Началото** на давността определя от кой момент тя започва да тече. Началният момент е различен при различните видове давност. 
1. **Край** – моментът, за който законът предвижда, че държавата ще загуби своето право да осъществи наказателното преследване или да изпълни наложеното наказание. 
1. Всички давностни срокове в НК са **посочени в години.** Всяка година изтича на съответната дата, на която е началото на давностния срок. 
1. Принципът е, че колкото по-тежко е престъплението, толкова по-дълги са сроковете за погасяване. (не трябва да знаем наизуст сроковете). 

Спиране и прекъсване на давността – определени в закона факти спират или прекъсват давността. **Давността се прекъсва** със всяко действие на компетентен държавен орган, предприето за упражняване на съответното на правомощие на държавата. Предприемането на такова действие означава, че правоимащият субект – държавата не бездейства, а **упражнява своето право**. 

Личният характер на НО предполага, че действията, с които се упражнява съответното правомощие следва да са насочени към точно определено лице. Затова и прекъсването на давността **има действие само спрямо лицето**, срещу което е насочено и то само за конкретното престъпление.

Действието, прекъсващо давността, протича във времето и също има начало и край. След свършването му се възстановява положението на бездействие и затова **започва да тече нова давност**. 

**Давността спира**, когато упражняването на дадено право зависи от разрешаването на някой предварителен въпрос с влязъл в сила съдебен акт. В тези случаи сме изправени пред правна невъзможност за упражняване на съответното правомощие от страна на държавата, а не до бездействие, което зависи от нейната активност. 

Поради това за времето, докато трае тази невъзможност, давността спира, не тече. Когато предварителният въпрос бъде решен с влязъл в сила съдебен акт, **се възстановява възможността** държавата да упражнява своето правомощие и следователно **давността продължава да тече,** т.е. не започва нова, а продължава вече започналата и изтекла до спирането давност. Пример за предварителен въпрос – спор за собствеността върху една вещ. Ако аз отнема от владението на друг без негово съгласие една движима вещ, ако тя е чужда ще е кражба, ако обаче съм я давал в залог и е моя вещ ще е самоуправство. От това дали е чужда или моя вещта, зависи как ще е квалифицирано деянието и докато съдът не се произнесе по въпроса за собствеността на вещта, не може да се упражни правото на държавата да осъществява наказателно преследване.

Поради това давността погасява тези две правомощия по отношение **на всички престъпления, с изключение на тези против мира и човечеството (чл. 79, ал. 2 НК)**

Разликата между спирането и прекъсването е, че при прекъсване започва да тече нова давност и изтеклата не се зачита, докато при спирането се събират изтеклата до спирането давност и тази, която тече след отпадане на основанието за спиране. 
### Видове давност
В зависимост от това кое право на държавата се погасява: Давност, погасяваща правото на държавата да осъществи наказателното преследване и давност, която погасява правото на държавата да изпълни наложеното наказание.

В зависимост от това дали давността се влияе от спирането или прекъсването, тя е **обикновена или абсолютна**. **Абсолютната давност** е срок, равен на обикновената, но удължен с ½. (чл. 81, ал. 3; чл. 82, ал. 4)

**Давност, погасяваща наказателното преследване**

Тя е уредена в чл. 80 и 81 НК и погасява правото на държавата **да възбуди наказателно преследване,** като тук условието е наказателното преследване да не е възбудено в продължение на определен период от време, описан в чл. 80, ал. 1,т.1-5. 

**Началният момент** на давността за преследване е различен в зависимост **от формата** на осъществената **престъпна дейност**. (чл. 80, ал. 3 НК)

1. По общо правило давността за преследване започва да тече от деня на довършване на престъплението, защото то е ЮФ, пораждащ НПО.
1. При опит и приготовлението – от деня, в който е извършено последното действие. 
1. За продължаваното и продълженото престъпление – от прекратяването им. 

**Продължителността** **на давностните срокове**, с които се погасява правото на държавата да осъществи наказателното преследване, е обвързана **с предвиденото в закона наказание.** Тъй като тук пак нямаме наложено наказание (пр. тена) и критерият е предвиденото в закона наказание.  **Изключение от това правило** – чл. 80, ал. 1, т. 1 НК – давността е 35 г. за убийство на повече от едно лице – обвързано с **престъпния резултат.**

**Давността за изпълнение на наложено наказание.** Уредена в чл. 82 НК. Тя погасява правото на държавата да изпълни едно вече наложено наказание. 

**Началният момент** поначало е **денят, в който присъдата е влязла в сила.** При условно осъждане започва да тече от деня, в който е влязъл в сила съдебният акт, с който е постановено наложеното наказание да бъде изпълнено. 

**Продължителността на давностните срокове** за изпълнение на наказанието е обвързана с вида и размера на **наложеното наказание –** колкото по-тежко е наказанието, толкова по-дълги са тези срокове както казахме. (чл. 82, ал. 1 НК)

**Давността се прекъсва** с всяко действие на компетентните държавни органи, предприето спрямо осъдения за изпълнение на присъдата, като напр. привеждане на присъдата в изпълнение, издирване на осъдения, задържането му за изпълнение на наказанието и др.
### Амнистия, същност и видове, разлика от помилването.
Понятие за амнистия. Докато смъртта на субекта и изтичането на давността са фактически положения, то **амнистията** е особен законодателен акт, с който се прави преоценка на обществената същност и значение на определени, вече **извършени** престъпни прояви.

Според чл. 84, т. 13 КРБ „Народното събрание дава амнистия”. Амнистията е определена в чл. 83 НК, където се посочва, че „Амнистията заличава престъпния характер на определен вид извършени деяния или освобождава от наказателна отговорност и от последиците на осъждането за определени престъпления.”
### Дефиниция за амнистията
Закон, с който се прави преоценка на определени извършени деяния, като се заличава престъпният им характер или като се лицата, които са ги извършили, се освобождават от наказателна отговорност, (макар и да се запазва престъпния характер на деянията – уч). 

### Особености на амнистията
Тя винаги се дава от НС **със закон, т.е.** тя е НА, равен по ранг на НК. С амнистията винаги се **преоценява обществената същност** на вече извършени прояви, които НК третира като престъпления към момента на тяхното осъществяване. Причините за преоценката могат да са различни: 

1. настъпили съществени изменения на обществената действителност (амнистия след 9 септември 1944 г. и след 10 ноември); 
1. някакъв тържествен повод за нацията – преди кръглите годишнини от датата 9 септември 1944 г. Имаше опит за амнистия по случай влизането на БГ в ЕС, ама не се състоя. По-късно се състоя, ама там не е ясен повода за преоценката.
1. Тя да съпътства декриминализацията на някои прояви – в този случай се цели да се избегне известна несправедливост, тъй като лицата, осъдени с влязла в сила присъда непосредствено преди декриминализацията, ще бъдат третирани по-тежко от тези, които са извършили деянията, но още не са осъдени.

Амнистията винаги се отнася **само до извършени престъпни деяния** до момента на нейното приемане от НС. Иначе казано, деянията обхванати от закона за амнистията, са престъпни при тяхното извършване и запазват престъпния си характер за в бъдеще. По това тя **се различава от декриминализацията** – отпадането на престъпния характер на даден вид деяния има действие само за в бъдеще, докато амнистията има действие само спрямо извършени деяния. 

Обстоятелството, че след амнистията обхванатите от нея деяния запазват престъпния си характер, налага те **винаги да бъдат посочвани в закона за амнистията.** Това може да стане по два начина: 

1. да се посочат конкретно по текстове на НК деянията, които се обхващат от амнистията (най-точния от към правна техника, ама не се прави) 
1. чрез посочване на определени общи белези, характеризиращи дадени видове престъпления (това се прави). Такива белези са предвиденото наказание в закона, формата на вина и др. общи белези. (пример: освобождават се от НО лицата, които са извършили непредпазливи престъпления, наказуеми с лишаване от свобода до 5 г.)

### Видове амнистия

Според чл. 83 НК може да разграничим **два вида амнистия**, в зависимост от нейното действие. 

**Амнистия, която заличава престъпния характер на определени извършени деяния** – те се обявят за прояви, които държавата отказва да третира като престъпления, но се запазва техния престъпен характер за вбъдеще (миналите деяния няма да са престъпления, но бъдещите ще си останат такива) 

**Преоценката е** предизвикана от съществени изменения в обществената действителност. (Тези прояви са такива, които към момента на извършването им се третират като престъпления, но закона за амнистия ги обявява за непрестъпни, макар че за в бъдеще си остават престъпления.)

**Правното действие** на амнистията, която заличава престъпния характер на извършените деяния, се изразява в това, че **отпада основанието за търсене на наказателна отговорност**, тъй като единственото основание за търсене на НО е извършеното престъпление.

**Амнистия, с която се освобождава от наказателна отговорност и от последиците на осъждането за извършените престъпления.**

**Преоценката** тук е свързана само с необходимостта от използване на наказателна репресия като реакция срещу тези прояви. Но те продължават да се третират като извършени престъпления, защото текстът на закона (НК) ги нарича именно така! Това си е акт на държавна милост.

**Правното действие** на този вид амнистия се свежда до **отказ на държавата,** осъществен от НС, от нейното право да осъществи наказателна отговорност по отношение на извършителите на престъпления от даден вид.

Амнистията е **пречка за изпълнение на наложеното наказание,** когато деецът е осъден с влязла в сила присъда. Поради това не се пристъпва към неговото изпълнение, ако то не е започнало, а в случай, че наказанието е в процес на изпълнение, осъденият се освобождава незабавно от неговото изтърпяване. 
### Разграничение между амнистия и помилване
Стойнов има чисто схоластичен характер, но някои го питат на държавен изпит. От къде произтича необходимостта от такова разграничение? Имаше период, когато държавния глава е бил колективен – президиум на НС. Този президиум е имал практиката да издава помилванията малко ангро, като акт на държавна милост без да се посочва индивидуално лицата, или пък с един указ изредят 100 души. 

Иначе, разликата е ясна, защото амнистията погасява търсенето на наказателната отговорност или изпълнение на наказание, докато помилването само изпълнението. Помилването е от Президента, а амнистията от НС. Помилването се прави с индивидуален административен акт, а амнистията със закон НА. За помилването е необходимо да имаме осъждане, докато закон за амнистията може да обхване деяния.
### Погасяване на наказателното преследване и на наложеното наказание за престъпления от частен характер – чл. 84 НК
**Престъпление от частен характер** е това, за което НК изрично предвижда, че наказателното преследване се възбужда по тъжба на пострадалия, отправена направо до съда.

Дали едно престъпление е от частен характер е не само процесуален, но и **материалноправен въпрос,** защото с този характер на престъплението се свързват различни назакателноправни последици. Има особени разпоредби от НК, които изрично посочват кои престъпления са от частен характер.

**Срокът по 84, ал. 1 НК** е **особен преклузивен срок,** различен от давността. Той погасява правото на пострадалия да подаде тъжба, а без нея не може да се образува наказателното преследване. При престъпленията от частен характер този срок **тече от деня, в който пострадалият узнае, че престъплението е извършено** и е различен от давността за преследване. 

Разлика между този преклузивен срок и давността за преследване:

1. Неговото начало е деня на узнаването, а не извършването на престъплението;
1. За него в закона не е предвидено да спира;
1. Той не се прекъсва;

Предвидената давност за наказателно преследване и преклузивния срок по чл. 84, ал. 1 НК са **самостоятелни основания** за погасяване на наказателното преследване, защото, ако пострадалият узнае за извършеното престъпление след изтичане на давността, на това основание, той пак няма да може да възбуди преследването. Изтичането на който и да е от двата срока **алтернативно** погасява правото на пострадалия да потърси държавна защита на своите права. Aко изтече шест месечният срок е възможно давността да не е изтекла, защото е три години, ама трябва да се реши в шест месеца.

**Оттеглянето на тъжбата на пострадалия прекратява наказателното производство**, а от тук и търсенето на наказателна отговорност от дееца

Имаме и особено правило по ал. 3: „За тези престъпления наказанието не се изпълнява, ако тъжителят е поискал това, преди да започне неговото изпълнение.”
## **Реабилитация**
Реабилитацията е институт на съвременното НП, който е свързан с правомощието на държавата да третира едно лице като осъждано. С факта на настъпването на реабилитацията, държавата губи именно това свое право.

### Правна същност на реабилитацията
Легално определение за реабилитация се съдържа в чл. 85, ал. НК: „ Реабилитацията заличава факта на осъждането и отменя за в бъдеще последиците, които законите свързват със самото осъждане, освен ако е някое отношение със закон или с указ не е постановено друго”.

Правното действие на реабилитацията се проявява като единство от два елемента:

Заличаване на факта на осъждането от миналото на дееца – той има право да получи чисто свидетелство за съдимост. Ако в последното по някакъв начин е отбелязан факта на осъждането, лицето ще има право на обезщетение за претърпените вреди

Отменяне за в бъдеще на последиците, който законите свързват със самото осъждане – всяко действие по отношение на лицето, което го третира като осъждан и се съобразява с този факт, ще бъде противозаконно

Реабилитацията е институт с почти универсално правно действие, защото не зависи от вида на извършеното престъпление. Изключение – Реабилитацията не се прилага по отношение на лица, извършили престъпление против мира и човечеството.

Отношение между реабилитация и амнистия. Когато едно деяние е амнистирано, осъденият не може да иска съдебна реабилитация, защото правните последици на реабилитацията са настъпили от амнистията, която обхваща и тях.

Поради по-тесния обхват на реабилитацията обаче не е пречка едно реабилитирано осъждане да бъде обхванато от закон за амнистията.
### Видове реабилитация
В зависимост от **нейния обхват**, реабилитацията може да бъде **пълна и непълна** ( според това дали заличаването е окончателно и завинаги, независимо от предвиденото в закон или указ, или ефектът му е предопределен от евентуални ограничения, предвидени в закон/указ)

В зависимост от това дали настъпва по силата на закона или е необходим акт на съда, реабилитацията бива такава **по право и реабилитация с акт на съда.**

**Пълна реабилитация по право (чл. 88а).** Такава реабилитация не може да настъпи от отношения на лица, извършили тежки престъпления против Републиката / престъпления против мира и човечеството.

**Непълна реабилитация по право (чл. 85 и 86).** Тази реабилитация не настъпва за престъпление, извършено от пълнолетно лице, което веднъж вече е било реабилитирано, освен ако същото престъпление е било амнистирано.

**Непълна реабилитация с акт на съда (чл. 87) –** постановява се от първоинстанционния съд, като той може да бъде сезиран от самия осъден или от неговите наследници.

**Престъпление – наказателна отговорност – реабилитация.** Реабилитацията слага край на правоотношенията между държавата и престъпника, който са възникнали между тях от момента на осъществяването на престъплението.

Тя показва, че обществото трябва отново да приеме реабилитирания като лице, с чисто съдебно минало, като човек, който се е научил да се съобразява с изискванията на действащия правов ред.

