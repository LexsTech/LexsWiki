---
title: Въпрос 14
---

# **Въпрос 14. Съвкупност от престъпления – понятие, видове, наказуемост.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2014.mp3" type="audio/mpeg">
        </audio>
    </div>

## Същност (чл. 23, ал. 1 НК).
Легално определение – чл. 23, ал. 1 НК: „Ако с едно деяние са извършени няколко престъпления или ако едно лице е извършило няколко отделни престъпления, преди да е имало влязла в сила присъда за което и да е от тях.” 

Елементи на легалното определение са два: Положителен елемент – едно лице е извършило най-малко две престъпления и отрицателен елемент – лицето не е осъждано с влязла в сила присъда за което и да е от престъпленията.

Меродавен е момента на извършване на деянията, а не на разглеждането на делото. От това следва, че дори едно от престъпленията да е разкрито след като деецът е осъден за другото, но ги е извършил преди да има присъда, пак ще е налице съвкупност.

Законът предвижда две основни възможности в зависимост от броя на извършените деяния. – чл. 23, ал. 1 НК. Режимът за осъществяване на наказателната отговорност е еднакъв и за двата вида съвкупности от престъпления. Реална съвкупност – деецът е осъществил престъпленията с отделни деяния. Идеална съвкупност – престъпленията са осъществени с едно деяние.

По-трудна за разбиране и обяснение е идеалната съвкупност. Как така с едно деяние ще бъдат извършени две отделни престъпления? Кога е възможно това? Когато деянието засяга различни обекти, различни обществени отношения – например тези свързани със собствеността, и тези, свързани с живота. Например когато извършите кражба на част от производствена машина. От една страна извършването кражба, но от друга страна повреждате чуждо имущество, защото машината спира да работи. Освен това е възможна идеална съвкупност при двете престъпления против честта – обидата и клеветата. Обидата засяга личната самооценка на лицето (накърнява неговата чест и достойнство), докато клеветата засяга обществената оценка за едно лице (доброто му име, репутацията му в обществото). При обидата трябва лицето да е присъствало, докато при клеветата това не е нужно. Напълно е възможно, когато в присъствието на някого изричате обидни думи, с които засягате достойнството, а от друга – тези неща са неверни и осъществявате клевета в присъствието на други лица. Възможна е идеална съвкупност в случаите на приготовление – приготовлението за убийство, когато се изразява в кражба на пистолет. Възможно е двете престъпления да са извършени с едно деяние, а с различна форма на вина. Когато едно лице умишлено причинява смъртта другиму и по непредпазливост причинява смъртта на друго лице. 

Привидна идеална съвкупност. Това са близки случаи, които не са идеална съвкупност. Няма да има съвкупност, когато деянието осъществява всички признаци на два състава, които обаче са общ към специален. Например общото длъжностно престъпление (чл. 282) и длъжностното присвояване (чл. 201). Тук важи правилото, че се прилага специалният състав, който дерогира общия. Няма да има съвкупност, разбира се, и когато съставите са в съотношение основен към квалифициран. Това е по-ясно положение. Не можете, когато едно убийство е с користна цел, да кажете, че осъществява и основния състав на убийство. Квалифицираният състав винаги съдържа белезите на общия състав или респективно привилегирования. На следващо място няма да има съвкупност, когато с едно деяние са осъществени няколко квалифициращи в дадено престъпление обстоятелства. Примери с убийството са лесни за разбиране, защото е много подробно разработено, добре е диференцирана наказателната отговорност. В чл. 116 ще видите много различни квалифициращи обстоятелства. Ако едно убийство е извършено по особено жесток начин и с користна цел, няма да са налице две престъпления, но това ще се счита за отегчаващо отговорността обстоятелство. Няма да има съвкупност и когато съставите се намират в съотношение на субсидиарност. То изрично е посочено в особената част. Няма да има идеална съвкупност и когато съставите са в отношение на поглъщащ и погълнат (в литературата се дава примерът, че изнасилването поглъща принудата). Безстопанствеността поглъща повреждането на чуждо имущество.

Вторият вид е реалната съвкупност. При нея, за разлика от идеалната, едно лице с няколко деяния осъществява състава на няколко престъпления. Тук връзката между тези отделни престъпления е именно субектът, лицето, което ги осъществява. Различават се два вида реална съвкупност – еднородна (когато престъпленията са от един и същи вид – кражба, кражба, кражба, кражба, кражба) или разнородна (когато престъпленията са от различен вид – кражба, убийство, документно престъпление и т.н.). При реалната съвкупност няма някакви особености – касае се за самостоятелни деяния без връзка помежду си. Осъществяват съставите на самостоятелни престъпления, преди да има влязла в сила присъда за което и да е от тях. Как се отнасят еднородната реална съвкупност и продължаваното престъпление. Едното е съвкупност от престъпления (деянията са плод на отделни решения на субекта), другото – едно престъпление (връзка между отделните деяния).
### Наказуемост при съвкупност от престъпления
Какви са правилата относно съвкупността? Законът съдържа не толкова определени понятия за съвкупностите, колкото правила как се наказва лицето. В света са познати две системи за наказуемост при съвкупност. Едната, която се набива на очи, гледайки филми отвъд океана – 138, 166, 204 години затвор. Уточнява се вида на извършените престъпления, няма влязла в сила и се налага наказание за всяко престъпление. В англо-саксонската се сумират присъдите и така се налага едно общо наказание на дееца. У нас е възприета другата система. След като определи наказание за всяко едно от престъпленията, съдът налага най-тежкото от тях. Той индивидуализира отговорността за престъпленията, определя наказание за всяко престъпление и налага най-тежкото от тях. Чл. 23, ал. 1 НК. 

Основен принцип – поглъщане на по-леките наказания от по-тежкото (чл. 23, ал.1)

„...съдът, след като определи наказание за всяко престъпление отделно, налага най-тежкото от тях). Това правило се свежда до това, че за всяко престъпление на дееца ще бъде наложено отделно наказание, но **той ще изтърпи само най-тежкото**. Освен това той ще бъде третиран като осъждан за всички престъпления. Тук държавата се отказва само от правото си да изпълни наложените по-леки наказания. Когато наложените наказания са от **един и същи вид** няма проблем за прилагането на основното правило, но когато са **различни по вид** положението е по-особено, защото с различните видове наказания се преследват различни цели, затова в НК за предвидени известни корективи на основания принцип, като някои от видовете наказания може да бъдат присъединявани към наложеното най-тежко. (пр. лишаване от свобода и лишаване от право да се упражнява професия)

Корективи на основния принцип. **Принципа за присъединяване на наложените наказания (кумулиране).**

Под „присъединяване на наложените наказания” се разбира тяхното изпълнение наред с наложеното най-тежко наказание или след като последното бъде изпълнено. НК възприема принципа за кумулиране на наказанията, само доколкото те са **различни по вид.** В закона са предвидени случаи, в които присъединяването е **задължително** и такива, когато то може да се прави **по преценка на съда. Задължително присъединяване** се предвижда в зависимост от вида на по-леките от тях – чл. 23 ал. 2. **Присъединяване по преценка на съда се предвижда за имуществените наказания глоба или конфискация, като при това те могат да се присъединяват изцяло или отчасти към най-тежкото наказание.** чл. 23, ал. 3 НК.

**Принципа за увеличаване на общото най-тежко наказание – чл. 24 НК.** То е коректив на общото правило по две съображения – цели да компенсира отрицателния ефект от поглъщането на по-леките наложени наказания от най-тежкото, свързан с възможното впечатление у осъдения, че за част от престъпленията е останал ненаказан и на второ място наказанието винаги има възмезден характер и поради това обществото е заинтересовано деецът да получи възмездие за всяко престъпление. 

Чл. 24 НК предоставя на **съда** възможността да увеличи най-тежкото наказание, като той трябва да се съобрази с **изискванията на закона, предвидени кумулативно:**

1. Наложените наказания трябва да са от един и същи вид
1. Най-тежкото не може да се увеличи с повече от една втора.
1. Не може да надминава по размер сбора от отделните наказания.
1. Не може да надвишава максималния размер, предвиден за съответния вид наказание в Общата част на НК. (раздел 2, гл. 4)

Определяне на наказания с отделни присъди – чл. 25 НК. Възможно е дадено лице да бъде осъдено за включените в съвкупността от престъпления посегателства с отделни присъди. Според чл. 25, ал. 1 НК разгледаните по-горе правила за наказуемост ще се приложат и в тези случаи, независимо от обстоятелството, че наказанията се определят с различни присъди, т.е. в крайна сметка **ще се стигне до определяне на едно общо наказание,** съответно увеличено или към което ще се присъединят и по-леки наказания от друг вид. **Компетентен** да го постанови е съдът, който е постановил последната присъда.

При определяне на наказанията с отделни присъди е възможно някое от тях **вече да е изтърпяно от дееца** изцяло или отчасти. Според чл. 25, ал. 2 в тези случаи то се приспада, ако е от вида на определеното за изтърпяване общо наказание.

Законът предвижда и приспадане на пробацията от лишаването от свобода и обратно, като два дни пробация се зачитат за един ден лишаване от свобода.

Все пак каква е логиката на нашата система? В момента на наказването на дееца, той все още не е бил наказан, поради което простото математическо сумиране на наказанията не е справедливо. Напълно резонни са и обратните гласове – справедливо ли е да е извършил няколко престъпления и да лежи само за едно от тях. Ето защо законодателят е въвел няколко коректива на принципа. А те са – ако наложените наказания са от един и същи вид, най-често това е лишаване от свобода, съдът може да увеличи определеното най-общо наказание с до ½. Ако беше спрял дотук, съвсем нямаше да е справедлив законодателя, а той е мъдър. Представете си, че престъпникът извърши две престъпления от по една година и едно за 10 – 15 става повече от 12. Ето защо корективът от ½ не може да надвишава сумарните наказания. Има още две коригиращи правила и те са, когато наказанията са от различен вид. Когато някои от наказанията са обществено порицание или лишаване от права, съдът задължително ги присъединява към най-тежкото наказание, а когато някое от наложените наказания са глоба или конфискация, съдът има право да прецени дали да ги присъедини към най-тежкото и при това преценява дали това да стане изцяло или частично. Въвеждайки тези корективи законодателят се е стремял да постигне максимална справедливост, съчетавайки законовите разпоредби и предоставяйки възможността на съда да прецени кое е най-справедливо.


