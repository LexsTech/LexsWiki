---
title: Въпрос 2
---

# **Въпрос 2. Действие на наказателноправните норми по време и място.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2002.mp3" type="audio/mpeg">
        </audio>
    </div>

## **Предели на действие на наказателноправните норми**
Когато в правото се говори за **действие на НПН** разбираме две неща: 

1. възможността за прилагането им; 
1. тяхното прилагане, когато е необходимо. 

В НП **юридическият факт**, който поражда НПО, е престъплението и именно с този ЮФ са свързани пределите на действие на НПН.

Пределите на действието се разглеждат в **три насоки**:

1. **действие във времето** – възможността за прилагането на дадена НПН в зависимост от това кога е извършено престъплението;
1. **действие на в пространството** – възможността за прилагането на дадена НПН в зависимост от това къде е извършено престъплението; 
1. **действие по отношение на лицата** – търсим отговор на въпроса възможно ли е дадена категория лица да отговаря и **кои** категории **лица** **могат да носят наказателна отговорност за извършените от тях деяния**, обявени за престъпления от закона. Има си самостоятелно учение.

## **Действие на НПН във времето**

Действието във времето се свежда до решаване на два основни проблема:

**Въпросът за времевите граници, периодът от време,** в който те ще се прилагат: кога влизат в сила и кога прекратяват своето действие НПН. 

**Възможността те да имат обратно действие.** В учебника пише, че проблемите са три: включително действието на НПН, когато е обявена тяхната противоконституционност.
### Времеви граници на действие на НПН
Влизане в сила на НПН. Моментът на влизане в сила на НПН е моментът, от който е възможно тяхното приложение, когато бъде извършено дадено престъпление. Разпоредбата на чл. 5, ал. 5 КРБ гласи, че НА **влизат в сила три дни след обнародването им**, **освен когато в тях е определен друг срок.”**

Посоченото общо правило важи и за НПН, но поради особения характер на материята, която уреждат, много често при промени в наказателния закон **се предвижда един** **по-голям срок** от тези три дни. Дава се възможност на:

1. Гражданите да се запознаят със забраните и последици от нарушението им.
1. Правоприлагащите органи да изучат закона и да се подготвят юридически за неговото прилагане. 
1. Самата държава да се подготви за прилагането на новите разпоредби. Примерно – Когато през 2002 г. наказанието пробация е прието в системата, в държавата просто не е имало държавни органи, които да го изпълняват – изградили са се пробационни служби. 

### Прекратяване действието на НПН

ПН **прекратяват своето действие при тяхната отмяна**. С отмяната на НПН отпада възможността за нейното прилагане.

Отмяната може да е изрична и мълчалива:

При **изричната отмяна** чрез закон се посочва изрично кои текстове от НК се отменят и няма да действат за в бъдеще. По начало за НП е характерна изричната отмяна 

За **мълчалива отмяна** може да говорим, когато идентични (не сродни!) фактически състави са уредени по различен начин от норми, приети в различни моменти. В тези случаи се приема, че по-новата уредба отменя по-старата и тя следва да се прилага за в бъдеще. Мълчаливата отмяна е крайно непрепоръчителна и не се практикува в НП поради особения характер на тази материя. 

Във връзка с отмяната на НПН има и една **трета правна техника** – **изменението на НПН**. Когато имаме изменение само на санкционната част, изменението е ясно – само наказанието се променя. Но понякога Закона за изменение и допълнение на НК гласи: „чл. 26 се променя така” и има изцяло нова уредба, различна от предходната. При такова изменение съществува **отмяна на действащата норма и замяна с друга** – това е форма/**вид** **изрична отмяна**.

**НПН не могат да прекратяват своето действие поради продължителното им неприлагане в практиката**. (нито една от нормите в гл. 14 – Престъпления срещу мира и човечеството не е била прилагана до сега.) Това би могло да бъде само повод за законодателна преоценка. 
## **Понятие за действие на наказателноправните норми във времето: основен принцип (чл. 2, ал. 1 НК).** 
Понятие: Под действие на НПН във времето се разбира възможността за прилагането на дадена НПН в зависимост от това кога е извършено престъплението; От тази гледна точка меродавен за наказателноправната квалификация на едно деяние е моментът на неговото извършване. 

Основен принцип: основният принцип за действието във времето е изразен в чл. 2, ал. 1 НК, според който **„За всяко престъпление се прилага онзи закон, който е бил в сила по време на извършването му”.** Този принцип е и имплицитно заложен в забраната, установена в чл. 5, ал. 3 КРБ – „Никой не може да бъде осъден за действие или бездействие, което не е било обявено от закона за престъпление към момента на извършването му.”. Конституционният текст по същество възпроизвежда чл. 15 МПГПП. 

Това решение се обяснява с обстоятелството, че **правните субекти могат да се съобразяват само с изрично установени забрани**. За тях могат да се прилагат само тези наказателноправни последици, които са били предвидени към момента на извършване на деяние.

Преди всичко такава хипотеза е налице при **фактически усложнения,** когато **между деянието** и настъпилите общественоопасни **последици** е изтекъл известен **период от време**. В практиката правилно се приема, че престъплението е извършено **към момента на осъществяване на деянието** и се прилага законът, действал по това време.

Различно е положението, когато се осъществява **форма на усложнена престъпна дейност,** която започва при действието на един закон, но продължава и завършва при действието на друг. Поради това, че изпълнението на престъплението се осъществява при действието на новия закон, то се смята извършено именно тогава. Ето защо за продължавано или за продължено престъпление ще се прилага законът, който е в сила към момента на тяхното довършване или прекратяване.
### **Обратно действие на НПН** /въпросът е с голямо значение/
Обратно действие на ПН**:** Това е прилагане на дадена норма по отношение на деяния, които са извършени преди нейното влизане в сила! 

Въпросът за обратното действие винаги има **две страни**: 

1. Проблемът за обратното действие на НПН, които **установяват или засилват наказателната отговорност**, дали такива норми могат да се прилагат спрямо деяния, извършени преди тяхното влизане в сила.
1. Другата страна е въпросът за обратното действие на **нормите, които намаляват или изключват наказателната отговорност**. 

Този въпрос за обратното действие е решен в чл. 2 НК. Разпоредбата на чл. 2, ал. 1 НК предвижда, че “за всяко престъпление се прилага онзи закон, който е бил в сила по време на извършването му.”, а чл. 2, ал. 2 НК постановява, че „ако до влизане на присъдата в сила последват различни закони, прилага се законът, който е най-благоприятен за дееца.” **Прилага се най-благоприятният за дееца закон, но до влизане на присъдата в сила.** 

Отношение между чл. 2, ал. 1 и ал. 2 НК: Връзката между тях е отношение между правило и изключение. **Правилото** е формулирано в ал. 1 /изключва се обратното действие/, докато ал. 2 установява **изключение от това правило**, но само по отношение на по-благоприятния за дееца закон. 

Мотиви на разрешението в ал. 2. Мотив по същество – когато законодателя променя отношението си към дадена форма на поведение (примерно при декриминализиране), законодателната преоценка обикновено става доста време след като съответната форма на поведение е променила общественото си значение. 

Хуманизма на съвременното право – неговата основна тенденция е да се намали използването на наказателната репресия. Предпоставки за обратното действие на наказателноправните норми (условия за приложение на по-благоприятния за дееца закон). НПН могат да имат обратно действие само, ако са налице предпоставките, предвидени в чл. 2, ал. 2 НК.

Осъщественото деяние трябва да се третира от действащото наказателно право като престъпление в момента на извършването му, при което между дееца и държавата е възникнало НПО. Престъпната дейност, породила наказателното правоотношение, да е довършена при действието на стария закон. 

Когато тя е започнала тогава, но е продължила и след влизането в сила на новия закон, ще се прилага той по силата на правилото на чл. 2, ал. 1 НК.

**По отношение на дееца да няма влязла в сила присъда** за извършеното престъпление. Това означава, че държавата още не е реализирала своето правомощие да осъди извършителя. Критерият е, че няма присъда, която да е станала необжалваема, защото иначе ще се наруши стабилитета.

Уточнения: Ако делото е още в досъдебна фаза, тогава се прилага по-благоприятния за дееца закон. Ако е в съдебна фаза, следва да се квалифицира по по-благоприятния за дееца закон. 

Достатъчно е да няма влязла в сила присъда. Но влезе ли в сила осъдителна присъда нещата са заковани за вечни времена. Не могат да се ревизират влезли в сила присъди. Деецът ще се третира като осъждан. Възможно е след това да се търси промяна в НП положение на лицето чрез правомощието на президента, наречено помилване.

До влизане на присъдата в сила трябва да са последвали различни закони, които предвиждат различни наказателноправни последици, като единият от тях трябва да бъде по-благоприятен за дееца: тази предпоставка касае не смяна на НК въобще, а проста измяна, промяна на стария. Това означава, че имаме два или повече закона, които предвиждат различни наказателноправни последици за това деяние, като единият от тях предвижда по-благоприятни НП-последици.
### Определяне на по-благоприятния закон
Определение: По-благоприятен за дееца закон е този закон, който предвижда по-благоприятни, по-леки за него наказателноправни последици. Тези по-благоприятни последици могат да се проявяват по различен начин: декриминализация, по-леко наказание и т.н. 

**Хипотези:**

Възможно е дадени промени в Общата част на НК да водят до по-благоприятни за дееца наказателноправни последици – пр. през 1982 г. беше стеснено приложното поле на института на опасния рецидив, при което част от случаите, за които се предвиждаше по-тежко наказание в Особената част, следваше да се третират като такива по основните състави.

Възможно да има по-благоприятни за дееца последици при промени на разпоредби от Особената част на НК:

1. декриминализация на деянието (отпада наказуемостта му)
1. изменение в диспозицията (разширяване на приложното поле на привилегирован състав или стесняване на квалифициран)
1. изменения в санкциите: по-леко по вид наказание, по-малко по размер наказание, отпадане на кумулативно предвидено наказание или предвиждане на алтернативно по-леко по вид.

**Възможно** е да има едновременно изменения както в Общата, така и в Особената част на НК, при това едните да са по-благоприятни, а другите обратно – по-тежки за дееца. В тези случаи наказателното положение на дееца трябва да се прецени спрямо всеки закон в неговата цялост, тъй като НК визира закон, а не отделни норми. 

Особено е положението при изменения в друг НА, когато бланкетна НПН препраща към него. 

Тези изменения **не следва да се вземат предвид**, ако променят позитивната уредба на дадени обществени отношения, с която уредба трябва да съобразяват своето поведение и трети лица. Следва да се прецени дали това изменение в другия НА променя отношенията между различни правни субекти и ако ги променя, то това изменение не трябва да взема предвид.

Примерно изменението в правилата за движение по пътищата не може да се третира като по-благоприятен за дееца закон, ако останалите участници в движението са се съобразявали с тях.

Когато измененията не засягат поведението на трети лица, те могат да бъдат по-благоприятен за дееца закон. 

Преди години се приема, че пияното състояние е, когато алкохола е над 0,2 промила, а после се приема, че алкохолното състояние е над 0,5 промила. Това не променя взаимоотношенията на „пияните” с другите правни субекти. Няма пречка да се приеме, че по-благоприятният закон е този с по-малките промили.
## **Действие на НПН при обявяване на противоконституционност**
Искане за обявяване на противоконституционност може да се прави само относно действащи правни норми (прилагащи се) и не е ограничено със срок. Нормата, обявена за противоконституционност, не се прилага от деня, в който влезе в сила решението на КС, т.е. 3 дни след обнародването му в ДВ. НПН престава да действа занапред. Решението на КС **няма обратно действие.** КС е приел, че в тези случаи неговите решения имат и **възстановително действие**, т.е. че се възстановява действието на закон такъв, какъвто е бил той до изменението му, което е обявено за противоконституционно.

## **Действие на наказателноправните норми по място**
Под действие на наказателноправните норми **по място или в пространството** се разбира възможността за прилагането им в зависимост от това, къде е извършено престъплението – ЮФ, пораждащ НПО. 

Исторически и сравнителноправен са известни четири принципа за решаване на въпроса:

1. териториалният принцип – прилага се законът на държавата, на чиято територия е извършено престъплението; 
1. национален принцип – прилага се законът на държавата, чиито гражданин е извършителят на престъплението;
1. реален принцип – отчита чий е засегнатия интерес: прилага се законът на държавата, чиито интереси са засегнати или този на държавата, чиито гражданин е пострадалият от престъплението;
1. универсален принцип – изисква дадена държава да наказва определени деяния независимо от това къде е извършено престъплението, чии интереси са засегнати или чий гражданин е субектът на престъплението. са субекти. Той произтича от интернационализма на съвременното НП.

В българския НК са възприети и четирите посочени принципа при определено съотношение между тях. Но нашият наказателен закон се прилага само във връзка с деяния, които са **престъпления по националното ни право.**
## **Териториален принцип**
**чл. 3, ал. 1 НК**: „Наказателният кодекс се прилага за всички престъпления, извършени на територията на Република България.”

**Територия на Република България**

1. **сушата**, затворена вътре в международно признатите граници на държавата;
1. **вътрешните води** **и териториалните води;**
1. **въздушното пространство** над сушата;
1. **земните недра** под сушата;
1. **корабите и въздухоплавателните средства** **под български флаг**, когато те се намират в, респективно над открито море.

**НК се прилага по отношение на всички престъпления, извършени на територията на РБ:** По силата на териториалния принцип НК. **НК се прилага и спрямо всички лица, извършили престъпления на територията на РБ, независимо чии граждани са** извършителят и пострадалият. Изключение-чл.3(2) НК от това правило има само за отговорността на чужденци, които се ползват с имунитет по отношение на наказателната юрисдикция на РБ по силата на международен договор, по който РБ е страна. Изключението има само процедурен характер, защото имунитетът е процесуална пречка за наказателно преследване на извършителя, но той не изключва престъпния характер на деянието и отпадне ли имунитетът, наказателното преследване може да се осъществи по отношение на тези лица. 
## **Личен (национален) принцип**
**Чл. 4, ал. 1 НК:** „Наказателният кодекс се прилага към българските граждани и за извършените от тях престъпления в чужбина.”. Тук трябва да се отбележи и разпоредбата на **чл. 7 НК**, според която „В случаите на чл. 4 и 5 предварителното задържане и изтърпяното наказание в чужбина се приспадат. Когато двете наказания са разнородни, изтърпяното в чужбина наказание се взема предвид при определяне на наказанието от съда.”

### Същността на личния принцип се изразява в няколко положения:
Когато дадено деяние, извършено от български гражданин в чужбина, представлява престъпление по нашия НК, **присъдата на чужд съд няма сила на присъдено нещо спрямо българския съд**. Тя не е пречка за осъждане на дееца от наш съд и съобразно нашето законодателство. 

Според чл. 4(2) НК по общо правило **български гражданин** **не може да бъде предаден на друга държава или международен съд за целите на наказателното преследване**. Законът и Конституцията допускат изключение от това правило в случай, че обратното е предвидено в международен договор, влязъл в сила за Република България. 

Според чл. 7 НК **предварителното задържане и изтърпяното наказание в чужбина се приспадат** **от българския съд, а когато двете наказания са разнородни, изтърпяното в чужбина наказание се взема предвид.** За да се приспадне наложеното в чужбина наказание трябва да имаме фактически изтърпяно ограничаване на правата на осъдения в чужбина и двете наказания трябва да са от един и същ вид. 
### Предпоставките за приложението на чл. 4 НК – за прилагане на личния принцип 
**Извършваното деяние трябва да е престъпление по българския НК**. Без значение, обаче, е дали деянието е престъпление по законодателството на другата държава (пр. многобрачието – позволено е от законодателствата в редица ислямски държави, но при нас това е престъпление). От друга страна на същото основание не се взимат предвид деяния, които нашият закон не третира като престъпления (пр. богохулство, конкубинат – съжителство без брак).

**Извършителят на престъплението трябва да е български гражданин**. Кои лица са такива е определено в Закона за българското гражданство. Български граждани са и лицата с двойно гражданство. 

Престъплението да е извършено извън територията на РБ. Тъй като ако е извършено на територията на РБ, нашият НК ще се въз основа на териториалния принцип.
## **Реалния принцип**
Отразен е в **чл. 5 НК,** според който „Наказателният кодекс се прилага и към чужденци, извършили в чужбина престъпления от общ характер, с които се засягат интересите на Република България или на български гражданин.” – отчита принадлежността на засегнатия интерес.

### Същност
По своята същност разглежданият принцип се свежда до вземане предвид осъщественото засягане интересите на българската държава или тези на нейните граждани. 

### Предпоставки за прилагане на НК съобразно реалния принцип
**Субектът на престъплението трябва да е чужденец** – под чужденец разбираме всяко лице, което не е български гражданин. 

**Деянието трябва да е престъпление по българския закон** – тук няма значение дали деянието е престъпление по законодателството на държавата, на чиято територия е извършено.

**Престъплението да е от общ характер** по българското право – престъпление от общ са тези, за които наказателното преследване се предприема служебно от органите на правосъдието при определените в НПК предпоставки. 

**Престъплението трябва да е извършено в чужбина**, т.е. извън пределите на РБ, защото иначе нашият закон ще се прилага на териториалния принцип.

**Извършеното трябва да засяга интересите на българската държава или на български гражданин**.
## **Универсален принцип**
Уреден е **в чл. 6 НК:** „(1) Наказателният кодекс се прилага и по отношение на чужденци, извършили в чужбина престъпление против мира и човечеството, с което се засягат интересите на друга държава или чужди граждани.

(2) Наказателният кодекс се прилага и за други престъпления, извършени от чужденци в чужбина, когато това е предвидено в международно съглашение, в което участвува Република България.” 
### Същност
Същността на универсалния принцип се свежда до това, че българският НК ще намери приложение, когато извършеното престъпление **засяга общочовешки ценности** или когато нашата държава е поела **международен ангажимент** да защитава и интересите на чужда държава или нейни граждани от даден вид посегателства.

### Предпоставки за прилагане на НК по силата на универсалния принцип
**Като общи условия** трябва да се отбележат изискванията на закона да се касае до 

1. престъпление, извършено в чужбина, 
1. което засяга чужди интереси (на друга държава или на чужди граждани), при което 
1. извършителят е чужденец.

Наред с посочените изисквания е необходимо да е налице едно от следните условия

1. **Трябва да имаме международно задължение** за българската държава да осъществява наказателно преследване за даден вид престъпление
1. **Престъплението да е против мира и човечеството** (гл. 14 от Особената част на НК)

## **Съотношение между принципите**

Принципите са **самостоятелни основания** за приложение на българския НК, като наличието на предпоставките за прилагане на едно от тях **изключва** приложението на останалите. Така те в съвкупност образуват система от норми, уреждащи тази материя, като НК ще се прилага в поредността, в която тази материя е уредена. НК се прилага на основата на **териториалния принцип** винаги, когато дадено престъпление е извършено на територията на РБ, а ако не е, тогава другите правила. **По личния принцип** НК се прилага доколкото не е приложим на основата на териториалния. **Реалния** се прилага, доколкото НК не може да се прилага на основата на предните два. **Универсалният принцип** – НК се прилага доколкото не могат да се прилагат предните три принципа и при наличието на разгледаните предпоставки.

