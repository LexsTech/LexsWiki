---
title: Въпрос 86
---
# **Въпрос 86. Освобождаване от наказателна отговорност с налагане на административно наказание.**
## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2086.mp3" type="audio/mpeg">
        </audio>
    </div>

## **Материалноправни предпоставки за приложението на чл. 78а от НПК**
Деецът следва да не е осъждан за престъпление от общ характер. Няма пречка да е осъждан, но да е настъпила реабилитация по право или да е постановена съдебна реабилитация. За приложението на горепосочената разпоредба не е пречка наличието на висящо производство, както и постановена присъда, която не е влязла в сила. Осъждането за престъпление от частен характер не изключва приложението на чл. 78а от НПК. Тук е налице парадокс – ако едно лице е осъждано многократно за престъпления, които се преследват по частноправен ред, няма пречка да бъде освободено от наказателна отговорност с налагане на административно наказание. Ако същото лице макар и само веднъж е извършило леко престъпление от общ характер и му е наложено административно наказание по чл. 78а от НК, то ще следва при второ деяние да бъде съдено по общия ред.

Спрямо същото лице следва да не е прилагана разпоредбата на чл. 78а от НК. В случай, че спрямо лицето е била прилагана тази процедура и лицето е заплатило наложеното му административно наказание „глоба“ и е изтекла една година от внасянето и няма пречка за прилагането на чл. 78а НК.

Причинените вреди следва да бъдат възстановени.

Друга особеност е, че когато производство е по глава 28 от НПК, гражданският иск пред съда е недопустим. Пострадалият не може да упражнява правата си на граждански ищец и частен обвинител в съдебната фаза на процеса, както и не може да обжалва актовете на съда ( Решение № 758 от 31.05.2005г. по н.д. № 437 / 2004 г., III н.о. на ВКС). За да се приложи 78а е необходимо, причинените щети да бъдат възстановени. Няма пречка да ги възстанови и трето лице, различно от причинилия ги. Последният възможен момент за възстановяването им е преди края на съдебното следствие пред първа инстанция.

Престъплението следва да е наказуемо на лишаване от свобода до 3 години, ако е умишлено и до 5 години, ако е непредпазливо.

Престъплението следва да не е извършено в пияно състояние. Законодателят е изключил приложението на чл. 78а НК за престъпления, извършени под въздействие на алкохол, с оглед на по-високата обществена опасност, която разкриват. Деянието е извършено в пияно състояние, когато е установено съдържание на алкохол в кръвта на дееца на 0,5 промила. Наличието на алкохол в кръвта следва да бъде установено по съответния ред.

Възниква въпросът защо извършването на престъпление след употреба на наркотични вещества не е пречка за приложението на чл. 78а НК и следващите. Явно законодателят е преценил, че ако едно лице управлява МПС с концентрация на алкохол на 1,2 промила следва да му се наложи наказание „лишаване от свобода“ до 1 година ( чл. 343б, ал. 3 от НК), но ако същото лице управлява МПС след употреба на наркотични вещества – хероин, кокаин и амфетамини, следва да му се наложи административно наказание глоба по реда на чл. 78а от НПК.
## **Пречки за приложението на чл. 78а**
Пречки за приложението на чл. 78а от НК е наличието на множество престъпления, т.е. повече от едно престъпление. При наличието на множество престъпления чл. 78а НК е неприложим спрямо всички от тях, а не спрямо повече от едно. Например при две престъпления съдът няма да освободи по чл. 78а НК лицето за първото от тях и да наложи наказание по НК за второто, а ще откаже приложението на чл. 78а НК и за двете, като за всяко едно от тях ще наложи наказание по НК.

Нормата на 78а е неприложима, когато с деянието е причинена смърт или тежка телесна повреда. В случая е без значение дали този престъпен резултат е причинен умишлено или по непредпазливост – и в двата случая чл. 78а е неприложим. Когато престъплението е извършено спрямо орган на властта при или по повод изпълнение на службата му.
## **Досъдебното производство по глава 28**
Разглеждането по дела за престъпления, спрямо които е приложим чл. 78а НК, не се различава по своите способи и начин на протичане от типичното провеждане на разследването по общия ред. Разследващият орган след съгласие с прокурора извършва всички действия по разследването, необходими за разкриване на обективната истина – разпит на свидетели, назначаване на експертизи, извършване на оглед и т.н.

След събиране на достатъчно доказателства в рамките на висящо наказателно производство спрямо конкретно лице за извършеното от него престъпление, подлежащо на освобождаване от наказателна отговорност с налагане на административно наказание разследващият орган докладва на прокурора и привлича лицето в качеството на обвиняем.

След съставяне на протоколите за привличане на обвиняем, неговият разпит и вземане на мярка за неотклонение, същите се подписват от разследващия орган, обвиняемият и неговият защитник, ако има такъв.

След извършване на необходимите действия, разследващият орган предявява разследването като с това действие се дава възможност на обвиняемия и неговия защитник, пострадалия и неговите наследници да се запознаят с материалите по делото. При наличието на искания бележки и възражения, разследващият орган докладва на прокурора, който се произнася по тях в седмодневен срок.
### Действия на прокурора след приключване на разследването
Прокурорът в едномесечен срок се запознава с материалите по делото и при наличието на основанията на чл. 78а от НК съставя предложение по чл. 375 НПК за освобождаване на обвиняемия от наказателна отговорност с налагане на административно наказание. Предложението е адресирано до съответния първоинстанционен съд и съдържа описание на фактическата обстановка, диспозитива на обвинението, както и мотивите за приложение на чл. 78а НК – възстановени имуществени вреди, липсата на предходно приложение на разпоредбата на чл. 78а НК спрямо същия деец, че престъплението, извършено от обвиняемия е наказуемо с до 3 г. лишаване от свобода за умишлено и до 5 г. за непредпазливо престъпление, както и за липса на пречки по чл. 78а, ал. 7 НК.

В заключителната част на постановлението прокурорът предлага лицето да се освободи от наказателна отговорност и да му наложи административно наказание.

Липсата на фактическа обосновка в постановлението е основание по чл. 249,а л. 2 НПК за връщане на делото от съдия – докладчик. Това е така, защото съгласно чл. 375, ал. 3 от НПК съдът разглежда делото в рамките на фактическите положения, посочени в постановлението. Именно описанието на фактическата обстановка определя рамката, в която съдът разглежда делото, тъй като в нея прокурорът описва с кои свои действия обвиняемият е осъществил състав на престъпление.

Липсата на диспозитив на обвинението също е основание за връщане на делото. Липсата на диспозитив ограничава възможността на обвиняемият да разбере в какво е обвинен и да реализира защитата си. Без описание на диспозитива, съдът не би могъл да се произнесе по същество на делото, тъй като с решението си той признава обвиняемия за виновен или невинен именно по диспозитива на обвинението.

Липсата на мотиви в постановлението на прокурора по чл. 375 НПК също е основание за връщане на делото. Постановлението следва да е мотивирано в частта налице ли са предпоставките на чл. 78а НК – следва да се посочи, че деецът е неосъждан, какво е предвиденото наказание за съответното престъпление, възстановяването на вредите, както и да се констатира липсата на пречките по чл. 78а НК.

Възможно е прокурорът поради недоглеждане да внесе обвинителен акт вместо постановление по чл. 375 НКП и това няма да бъде съществено процесуално нарушение, даващо основание на съдията да върне делото на прокурора на основание чл. 249, ал. 2 НПК.

Втората възможна хипотеза е прокурорът да внесе обвинителен акт по чл. 78а поради липса на основания по чл. 78а НК в досъдебното производство. В този случай съдията ще образува и насрочи съдебното производство като наказателно от общ характер. С връчването на обвинителния акт обвиняемият ще придобие качеството на подсъдим. В тази хипотеза, ако предпоставките за приложение на чл. 78а НК са налице, при приключване на съдебното следствие пред първа инстанция ( напр. възстановяване на вредите ), съдът ще освободи подсъдимия от наказателна отговорност и ще му наложи административно наказание с присъда, а не с решение.

При наличието на множество престъпления, поради липсата на чл. 78а НК, прокурорът ще внесе обвинителен акт, по който съдът ще образува Н.О.Х.Д. ако престъпленията са две и съдът оправдае по едно от тях подсъдимия, то при наличието на чл. 78а НК за другото, съдът с присъдата ще го освободи от наказателна отговорност и ще му наложи административно наказание.

При наличието на няколко обвиняеми по делото, ако спрямо някой от тях не може да се приложи чл. 78а НК, делото спрямо всички се внася с обвинителен акт от прокурора и също се разглежда по общия ред. Съдията – докладчик ще образува НОХД. С присъдата си съдът ще освободи от наказателна отговорност по реда на чл. 78а лицата, спрямо които са налице основанията за това, а на останалите ще наложи наказание по НК.
## **Съдебното производство пред първоинстанционния съд**
След постъпване на делото пред първоинстанционния съд съдията – докладчик проверява налице ли са основанията на чл. 78а НК. Ако установи, че разпоредбата на чл. 78а е неприложима спрямо обвиняемия прекратява съдебното производство и връща делото на прокурора. Съдията – докладчик постъпва по идентичен начин и ако установи, че са допуснати отстраними съществени процесуални нарушения. Разпореждането на съдията подлежи на обжалване по реда на глава 22 от НПК.

По внесеното предложение се образува наказателно дело от общ характер. Съдът насрочва делото в едномесечен срок, като разпорежда да бъде връчено на обвиняемия предложението за освобождаване от наказателна отговорност с налагане на административно наказание. Тук е налице съществена разлика в срока за насрочване на делото – когато производството се разглежда по общия ред ( глава XIX НПК ), съдията – докладчик насрочва делото в двумесечен срок, а при фактическа и правна сложност, с разрешение на председателя на съда в тримесечен срок по реда на чл. 252, ал. 2 НПК. Производството по глава 28 НПК се насрочва в едномесечен срок. С връчване на предложението за освобождаване от наказателна отговорност с налагане на административно наказание на обвиняемия, той не става подсъдим.
### Особености при бързото производство
Съгласно чл. 357, ал. 1, т. 4, пр. I, от НПК, при наличието на основание на чл. 78а НК, прокурорът внася делото с постановление за освобождаване от наказателна отговорност с налагане на административно наказание. Разпоредбата на чл. 358, ал. 1, т. 4 НПК предписва на съдията-докладчик да насрочи делото за разглеждане в седемдневен срок от постъпването му. Съгласно разпоредбата на чл. 376, ал. 1 НПК, при разглеждане на делото по реда на глава 28 НПК делото се насрочва в едномесечен срок. Възниква въпросът в какъв срок следва да се насрочи бързото производство, по което е внесено предложение по чл. 375 НПК. Делото следва да бъде насрочено в едномесечен срок, тъй като чл. 376, ал. 1 НПК е специална норма спрямо тази по чл. 358, ал. 1, т. 4 НПК, тъй като урежда реда за разглежда не административно наказателни дела, докато втората разпоредба урежда общите правила за разглеждане на бързото производство. Съдията няма да насрочи делото за разглеждане в деня на постъпването му, а ще го насрочи в едномесечен срок.

### Състав на съда като първа инстанция
Съдът разглежда делото еднолично без участието на съдебни заседатели.

При насрочване на делото по реда на глава 28 НПК, независимо дали съдът е сезиран с предложение или с обвинителен акт, при наличието на предпоставките по чл. 78а НК, съдът не може да нарочи и да разгледа делото по реда на съкратеното съдебно следствие в нито една от двете му хипотези. Съкратеното съдебно следствие е допустимо само при делата от общ характер. В производството по глава 28 съдът ползва събраните на досъдебната фаза доказателства и дори хипотетично да бе приложим институтът на съкратеното съдебно следствие в това производство, той не би довел до реална полза.

При насрочване на делото по общия ред съдът би могъл да допусне съкратено съдебно следствие, но при постановяване на присъдата ще освободи подсъдимия от наказателна отговорност с налагане на административно наказание.

Сключването на споразумение е недопустимо, когато с него се прилага чл. 78а НК. Ако прокурорът внесе споразумение, сключено на досъдебното производство, съдът следва да се произнесе с определение, с което да откаже да го одобри, като прекрати съдебното производство и върне делото на прокурора. Ако споразумението е постигнато между страните в съдебната фаза на процеса, съдът следва да откаже да одобри, като разгледа делото по същество и се произнесе с решение или присъда, в зависимост дали съдебното производство е образуването по внесен обвинителен акт или с мотивирано постановление.

Интерес представлява въпросът как следва да постъпи съдът, когато обвиняемият по образувано наказателно дело по реда на глава 28 не е редовно призован и не се яви без уважителни причини. В чл. 378, ал. 1 НПК е посочено, че неявяването на страните, които са редовно призовани не е пречка за разглеждане на делото. От това следва, че неявяването на страните при нередовно призоваване е пречка за разглеждане на делото. В тази ситуация следва да се приложи чл. 269 НПК, при наличие на посочените предпоставки делото следва да се разгледа в отсъствие на обвиняемия.
### Съдебно следствие
Делото се разглежда в открито съдебно заседание с участието на прокурора, обвиняемия и неговия защитник. Участието на прокурора не е задължително. Неявяването на обвиняемия, ако същият не е редовно призован, не е пречка за разглеждане на делото. Неявяването на защитника на обвиняемия, без уважителни причини, ако същият е редовно призован също не е пречка за разглеждане на делото. В съдебната фаза на процеса се ползват всички събрани на досъдебната фаза доказателства. Съдът събира нови доказателства, ако прецени, че това е необходимо за разкриване на обективната истина.

За разлика от производството по общия ред тук е недопустимо изменение на обвинението от прокурора. Съдът разглежда делото в рамките на фактическите положения, изложени в обвинителния акт. Ако в хора на съдебното следствие съдът установи нови положения, той прекратява съдебното производство и връща делото за ново разглеждане на прокурора. Съдът връща и делото на прокурора, когато се установи, че на досъдебната фаза е допуснато съществено нарушение на процесуалните правила, което е отстранимо.

В производството по глава 28 са допустими всички способи за събиране и проверка на доказателства – разпит на обвиняем, оглед, претърсване, изземване, следствен експеримент, експертиза и т.н.
### Съдебни прения
След приключване на съдебното следствие съдът дава ход на съдебните прения като първи се изказва прокурорът, след това обвиняемият и неговият защитник, а накрая се дава възможност за последна дума на подсъдимия. В производството по реда на глава 28 НПК всяка от страните може да се позовава както на събраните в хода на съдебното производство доказателства, така и на тези, събрани на досъдебното производство. Именно тук се проявява една от разликите между производството по общия ред и производството по глава 28 НПК.

### Последна дума на обвиняемия
След като страните приключват с пледоариите си съдът обявява съдебните прения за приключили и дава последна дума на обвиняемия. Той има възможност да изрази своето окончателно отношение към обвинението като посочи признава ли се за виновен, изразява ли съжаление за стореното. Обвиняемият има възможност да заяви какво иска от съда – дали да бъде осъден или оправдан.

### Постановяване на присъдата
Съдът се оттегля на съвещание, след което съобщава публично решението си. С него съдът признава обвиняемия и го освобождава от наказателна отговорност като му налага административно наказание. Съдът може да признае обвиняемият за невиновен и да го оправдае по повдигнатото му обвинение. Това е единственият случай в наказателния процес, когато съдът оправдава с решение, а не с присъда. Решението не е окончателни и подлежи на обжалване с протест и жалба.
