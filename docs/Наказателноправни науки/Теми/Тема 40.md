---
title: Въпрос 40
---
# **Въпрос 40. Документни престъпления – обща характеристика и система. Документи – понятие, видове документи, разграничение от удостоверителните знаци. Отделни видове документни престъпления.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2040.mp3" type="audio/mpeg">
        </audio>
    </div>

## **Документни престъпления – обща характеристика и система.**
Относно обекта. През годините са изказани общо взето три становища относно обекта, като само едното от тях е вярното и правилно. Първото схващане е крайно и твърди, че всъщност документните престъпления нямат свой собствен обект на посегателство. А техен обект са онези обществени отношения, за защитата на които служи създаването на съответния документ. С други думи твърдят, че не може да се говори за обособена група престъпления. Вярно е, че в много случаи документното престъпление може да е предмет на друго сложно престъпление или също така е възможно понякога да съществува съвкупност от престъпления. Спомняте си, че когато говорехме за престъпления против собствеността, разглеждахме документната измама. На второ място една теория, която е най-лесно оборимата, която казва, че обект на документните престъпления са обществените отношения, свързани с нормалното функциониране на държавния апарат – със законосъобразната дейност на държавната власт. Тази теория е оборена, заради фетишизирането на официалните документи, но отдавна са изравнени частната и обществената собственост и има редица посегателства над частни документи. Нашето НП изхожда от третото разбиране относно обекта. А именно, че имат свой собствен, самостоятелен обект, специфичен. И това са установените правила и произтичащите от тях обществени отношения във връзка със създаването, ползването и запазването на документите. И, както ще се види при анализа на конкретните състави, в много от случаите не е необходимо да се доказва, че се засягат други обществени отношения извън собствения обект на посегателство и че законодателят е отчел в достатъчна степен обществената опасност. Много често, наред с тези специфични обществени отношения, свързано с тези посегателства е и засягането на други обществени отношения – личността, стопанството, собствеността. Но това е втори косвен обект на посегателство, а не задължително условие. 

## **Документи – понятие, видове документи, разграничениe от удостоверителните знаци**
Централно място във въпроса заема понятието за документ. Тъй като документът е предмет на тези престъпления, защото със засягането му се засягат и обществените отношения. Ще изясним понятието за документ съобразно нуждите и разбиранията на наказателното право. Това понятие се различава, както ще се убедите, от разбирането на общоупотребимия език, а както и от разбирането за документ в някои други отрасли и сфери на обществения живот. Едно кратко, ясно и точно определение на понятието за документ гласи, че **документът е конкретно писмено изявление на дадено лице, което има правно значение**. Това е определението за класическия документ. Към него, особено в последните години, трябва да имаме предвид понятието и за електронен документ, предмет на специални закони. В голямата си част те се покриват, но, разбира се, се различават по някои от признаците. **Електронният документ е електронно изявление, записано върху магнитен, оптичен или друг носител, който дава възможност то да бъде възпроизведено**. Това е определението от ЗЕДЕП, който наред с понятието за електронен документ, съдържа и понятията за електронен подпис, кога се счита за подписан един електронен документ, за характеристиката и особеностите при възпроизвеждане върху хартиен носител и т.н. Нека сега да анализираме отделните признаци, за да си изясним понятието. Ще започнем оттам, че всеки документ представлява изявление. Изявление на човек с определено мисловно съдържание. Това съдържание може да бъде различно по своето естество. Може да се касае до първично волеизявление. Примерно, че дарявам къщата си (на кого да я даря? Искате ли? Добре) на вас. Но на второ място изявлението по съдържанието си може да отразява факти извън волята на автора. Например такива са вашите актове за раждане. Там има изявление на длъжностното лице по гражданско състояние. Отразява се един факт извън неговото съзнание. Това има важно значение по-нататък, когато разглеждаме отделните видове документи. Така че винаги помнете, че **документът е изявление**. Това изявление обаче на второ място трябва да е конкретно. Ето защо не са документи общите и абстрактни разсъждения на дадено лице, макар че са отразени от него в някакъв писмен вид. Например ако опиша художествено днешния ден – прекрасен, хубав. Не са документи и някои конкретни разсъждения, но придадени в абстрактна форма. Например, ако си купите сборник от протоколи на събрания от книжарницата. Сборникът е абстрактна форма, но той възпроизвежда документи с голямо значение. Интересен е въпросът за т.н. препис. Тези, които чиракуват в адвокатски кантори, някой път ги карат да извадят препис от съда примерно за протокол от съдебно заседание. Когато получавате препис от протокола, на него какво пише? Вярно с оригинала. Всъщност **документ е това изявление, което удостоверява, че написаното е онова, което е в оригиналния документ** от съответното заседание на съда. Тоест подписът, който удостоверява, че такъв документ е бил създаден и има такова съдържание. 

Третият признак на всеки документ освен, че е конкретно изявление, е че **това трябва да е писмено изявление**. Мисъл, отразена от езика в писмена форма. Тоест, чрез помощта на писмените знаци. В този смисъл не могат и не са документи символични изображения, знаци, жестове, произведения на изобразителното изкуство. В тази си част документите се различават най-силно от удостоверителните знаци, за които говорихме при престъпленията по глава осма, които са в клиширана форма. Писмената форма не означава обаче, че документът непременно трябва да се създаде на хартия. Той може да бъде върху кожа, камък или върху какъвто и да е материален носител стига чрез писмените знаци да е отразено едно конкретно изявление на определен човек. В този смисъл са документи и онези надписи “Аз, ювиги”, които са изсечени върху скалата. Документът не е носителят на изявлението. Не е хартията. Носителят може да е агнешка кожа. Най-сигурното доказателство е обстоятелството, че върху един материален носител (и в частност 99,9% - лист хартия), е възможно да има повече от един документ. Изявлението на нотариуса например е вторият документ, в случая – официален. Може и върху един лист хартия две лица да направят своите изявления. Ако е съставен и електронен документ, писмената форма се смята за спазена. 

Четвъртият признак от понятието за документ е, че **документът е винаги конкретно изявление в писмена форма на определено лице, на даден човек**. Могат да бъдат и няколко, но винаги трябва да бъдат индивидуализирани. Ето защо писменият материал е документ, доколкото по някакъв начин посочва автора на съдържанието на изявлението. Това удостоверяване може да стане по различен начин. Например най-често чрез подпис. Възможно е авторство да се установи при саморъчно написване. Ето защо един разпечатан текст, на когото е посочен авторът, не е документ, тъй като няма как да се удостовери авторът на документа. В ЗЕДЕП има определение за електронния подпис и разновидностите – усъвършенствания и квалифицирания електронен подпис. И тук логиката е същата – това е за да се установи кой е авторът на това изявление. 

И на пето място документ е това конкретно писмено изявление на определено лицe, **което има правно значение**. Документите могат и на практика имат различно по характера си правно задължение. Възможно е един документ да свидетелства косвено за факти от правно значение. Например един протокол от заседание на управителен съвет удостоверява, че то се е провело на определена дата и че на него са присъствали определени лица. 

Видове документи. Първият критерий е с оглед характера на изявлението. Два вида биват въз основа на този критерий – **диспозитивни** (съдържат първично волеизявление на дееца) и **удостоверителни** (съдържат изявление извън съзнанието на съставителя им). Освен вашия акт за раждане, дипломата ви за средно образование. Това разграничение има значение и за другите. 

Вторият критерий е с оглед кой и в какво качество ги създава. Въз основа на този критерий документите биват **официални** и **частни**. За официалния документ има легална дефиниция в чл. 93, т. 5 – този документ който е издаден по установения ред и форма от длъжностно лице по изпълнение на възложените му функции по служба. Когато едно длъжностно лице издаде документ извън функциите си става дума за частен документ. Важно е, че трябва да са излезли по съответния ред и форма, да съдържат всички атрибути, които се изискват за съответната област, в която действа длъжностното лице. Частен документ е всеки друг, който не е официален. 

Третият критерий е свързан с авторството на документа. Тук се поставя въпросът за автентичността на автора на документа. Въз основа на този критерий документите биват **истински** и **неистински**. Чл. 93, т. 6 съдържа легалната дефиниция за неистински документ – този на който е придаден вид, че съдържа изявление на друго лице. По-просто казано обаче, и така по-лесно се помни, истински е този документ, при който посоченият и действителният автор съвпадат. Съответно неистински е този, при който посоченият и действителният автор не съвпадат. На трето място може да се каже, че неистински е този документ, който представлява изявление на друго лице освен това, което го е съставило. Важно е да запомните, че за отношението истински - неистински критерий е авторството. 

На следващо място могат да се разграничават с оглед тяхното съдържание. С оглед този критерий документите биват такива с **вярно съдържание** и такива с **невярно съдържание**. Само удостоверителните документи могат да са с вярно или невярно съдържание. **При диспозитивните няма как да се разграничават. Първичното волеизявление няма как да се сравни с нещо**. 
## **Отделни видове документни престъпления**
Каква е системата на документните престъпления? Тоест групите престъпления в глава девета. Най-общо могат да бъдат обособени в следните групи – **първата от тях са престъпления във връзка със създаването на документи**. Втората група – **ползването на** **документи** и третата група – **запазването и съхранението на документи**. 

Най-важна от практическа и теоретична гледна точка е **първата група**, а именно тези, свързани със **създаването на документи**. В нея разграничаваме две подгрупи, **първата от които е така наречената – подправка на документи**. Това са съставите от чл. 308 до 310 плюс чл. 315, като общото между всички тях е, че те представляват различни форми на умишлено създаване на неистински документ. Тоест, на документи, съставени от едно лице, но е придаден вид, че са съставени от друго. Разликите между отделните състави на подправката на документи е във връзка с изпълнителното деяние и видовете документи. 
### Чл. 308
Член 308, ал. 1 – документна подправка на официални документи – Непосредствен обект – обществените отношения, в рамките на които се гарантира създаването на официални документи. Предмет на посегателство е официален документ. Визират се две форми на изпълнително деяние – първа форма изпълнително деяние, съставяне, с довършване на изпълнителното деяние възниква изявление. Като този, който съставя документа е различен от този, който е посочен за негов автор. Важен е авторът, подписа. Втора форма на изпълнително деяние – преправяне, възниква един официален документ, тук деецът внася промяна в документа с правно значение, което добавяне не се обхваща от волята на автора на документа. Субект – всяко наказателноотговорно лице. Субективна страна – пряк умисъл и съставомерна цел – да бъде използван документа. За съставомерността не е необходимо документа да е използван, трябва да бъде съставен и да има намерение да го ползва.

Член 308, ал. 2 – квалифициран състав. Изброяват се различни документи, за които законодателя е сметнал, че е по-обществено опасно тяхната фалшификация.

Член 308, ал. 3 – квалификация на квалификацията. 

Член 308, ал. 4 – привилегирован състав. 

Член 308, ал. 5 – наказуемо е приготовлението  и сдружаването. 

Член 308, ал. 7 – основен състав – помагачество, информативно ги споменавате на изпита, защото са гледани подобни хипотези в други предишни състави на престъпления. 
### Чл. 309
309, ал. 1 – документна подправка на частен документ – непосредствен обект – обществените отношения, регулиращи законоустановения ред за създаване на частни документи, което е посочен като техен автор. Защитава се авторството. 

От обективна страна – предмет е частен документ – този, който не разкрива поне един от белезите на официалния документ. Изпълнителното деяние са като тези на член 308 НК. Съставът е усложнено формално изпълнение – двуактно – първо, съставяне на неистински частен документ, второ, употребата на документа, за да се докаже, че съществува или не съществува дадено право или задължение. Ако е само съставил документа, а не го използвал – опит. Употребата на документа, когато си послужи с документа, представи го пред трето лице, даде възможност да възприеме съдържанието, не е необходимо това трето лице да се е запознало със съдържанието на документа. Субект – всяко наказателноотговорно лице. Субективна страна – пряк умисъл. 

309, ал. 2 – квалифициран състав. 

309, ал. 5 – привилегирован състав 

Може да има продължавано престъпление – до отделни деяния, а не до отделни документи. Престъплението по чл. 308 е различен от този по чл. 309 – не е възможно осъществяване на деяние по 308 и 309 в една обща престъпна дейност. Тези престъпления са леки наказуеми и могат да се освободят на наказателна отговорност.
### Чл. 310
Другият текст от тази подгрупа е по чл. 310. Субектът вече е длъжностно лице, което върши деянията в кръга на своята служба. И разбира се, наказанието в този случай е по-високо. Това е престъпление с по-висока степен на обществена опасност. По ал. 2 имаме леко наказуеми случаи на тези по-тежко наказуеми случи. Трябва да преценим степента на обществена опасност и съвкупна преценка на всички обстоятелства, а не да акцентираме вниманието върху кой е субекта. По този начин оценявайки общия комплекс, може да се окаже, че трябва да преценим случай като маловажен.

### Чл. 315
Чл. 315, който принадлежи към тази група състави има предвид някои специфични и по-екзотични хипотези на подправка на документ. Това са случаите, когато деецът съставя документ върху лист, носещ подписа на автора с изявление, което не съвпада с неговата воля. Когато един началник има да подписва страшно много документи, подписва празни листи, когато секретарката ги е подпъхнала по средата. Тя взима този лист и пише “Увеличавам заплатата на секретарката Иванова”. И втората хипотеза, по ал. 2, когато деецът склони лицето да подпише изявление, което не съответства на волята му. 

**Втората подгрупа** от престъпленията, свързани със **създаването на документи**, са съставите по **лъжливо документиране**. В най-общия смисъл под това се разбира отразяване на **неверни обстоятелства в документ**. Това са съставите от чл. 311 до чл. 314 с някои изключения, защото има много букви. Ясно е, че тук при тези състави основното е, че се отразяват **неверни обстоятелства**, било в официален, било в частен документ. И разликата е по тази линия. От една страна ако е длъжностно лице, което състави официален документ и отрази неверни обстоятелства в него или когато става дума за частен документ със същото съдържание. Тук има няколко важни състава от гледна точка на практическото им значение. 
### Чл. 311
Чл. 311, ал. 1 – от обективна страна изпълнението на престъплението е съставяне на официален документ, в който са удостоверени неверни обстоятелства – създава се документ с невярно съдържание. Субект – особен, длъжностно лице. За да може да се състави документ в кръга на службата си това значи че това създаване на документи характеризира неговата компетентност.

Субективна страна – пряк умисъл и специфична цел – да се използва съответния документ като доказателство за съответните обстоятелства 
### Чл. 312
Втори вид престъпление – по 312, ал. 1. Удостоверенията за здравословно състояние. “Абе какво ще се разправям. Ще си взема болничен за тия няколко дни” и отиваме на ски, нали. Интересното е, че по втората алинея се наказват и ветеринарните лекари. От обективна страна изпълнението е съставянето на документ с невярно съдържание относно здравето на дадено лице – който снабди някого с лъжливо свидетелство за състоянието на здравето му. Обикновено понеже субекта е особен (лекар), става дума за издаване на болнични листове с невярно съдържание. 

Ако болничния лист се използва пред работодателя, макар и доста опосредено, ние взимаме чуждо имущество без правно основание (обезщетение) по смисъла на чл. 212, но закона не се задълбава толкова. В същото време се явяваме и подбудител. 

За субекта се правя уговорка – лекаря да не действа като длъжностно лице – ако действаше като длъжностно лице то квалификацията ще бъде по чл. 311, ал. 1, а не по 312, ал. 1. Субективна страна – умисъл. 
### Чл. 313
Тук обаче е един от много важните текстове в НК, който много често се цитира в бланки извън НП, и това е чл. 313. Няма как да не сте подписвали документи, в които да не пише отдолу с малки документи този член. Предмет на престъплението е писмена декларация или съобщение, изпратено по електронен път. 

Който потвърди неистина или затаи истина в писмена декларация или съобщение, изпратено по електронен път, които по силата на закон, указ или постановление на Министерския съвет се дават пред орган на властта за удостоверяване истинността на някои обстоятелства. Изпълнителното деяние е аналогично като лъжесвидетелстването – затаи истина или потвърди неистина. Това е, когато тази декларация се представи пред орган на властта за удостоверяване на определени обстоятелства. Но важното е, че тези декларации трябва да се изискват по закон, указ или постановление на Министерски съвет. 

От обективна страна виждаме че в случая се изготвя или във вариант писмена декларация или като съобщение по електронен път. И в двата случая се изготвя с невярно съдържание – потвърди истина или затаи истина. Това също е документ с невярно съдържание. В съответната декларация или съобщение се изисква от лицето по силата на закон, указ или постановление на Министерски съвет да се удостовери истинността на някои обстоятелства пред съответния орган на власт. Следователно на това основание имаме един бланкет към определени видове НА. Нямаме ли такава привръзка – не е съставомерно престъплението. Относно субекта и субективната страна – няма особености. 

Чл. 313, ал. 2 – дефинира извършването на лъжливо документиране за да се избегне заплащане на дължими данъци. Конкуренция между 313, ал. 2 и 255 – трудно може да се разреши, защото трудно са отграничими хипотезите. 

По втората алинея е завишено наказанието, когато това е направено, за да се избегнат дължими данъци. 
### Чл. 314
Посредствено лъжливо документиране по смисъла на чл. 314 – посредствено е защото дееца става причина да се внесат неверни обстоятелства в официален документ, тоест такъв който се издава по чл. 93, т. 5, от друго лице – съответното дееца поканва ДЛ да направи изявление. ДЛ не изготвя обаче документа с невярно съдържание, знаейки че го прави. Субект и субективна страна – няма особености 

Това е първата група от документните престъпления.

Втората група документни престъпления са тези във връзка с ползването на документи. И това са най-общо съставите чл. 316, чл. 317 и чл. 318. 
### Чл. 316
Чл. 316 е класическият текст от тази група престъпления. Наказуемо ползването на неистински или на преправен документ. Разбира се, в случаите, когато от дееца не може да се търси отговорност за съставянето. Тук законодателят криминализира една последваща дейност. Друг е съставил документа с невярно съдържание, а субектът единствено се ползва от този документ. От субективна страна се изисква умисъл, който трябва да обхваща обстоятелството, че документът е неистински, преправен или с невярно съдържание. 

Ако допуснем, че за някои видове престъпление има престъпление приготовление, то при опит ще се носи отговорност за основния състав. Тук алгоритъмът е различен – ако може да се носи отговорност за съставяне, не може да се носи отговорност за ползване на престъпно създаден документ, това е възможно само ако не може да се търси отговорност за предхождащата фактически престъпна дейност (т.е. съставянето).
### Чл. 317
Специфична хипотеза на ползването на такива документи е съставът по чл. 317. Това е ползването на документ като лицето знае, че издателят му го е подписал без намерение да се задължи по него. Тоест той външно има всички белези на един истински документ, но ползващият знае, че съставителят му не е имал намерение да се ползва от него. Например в час или упражнение, вашият асистент по търговско право ви покаже как се пише запис на заповед или менителница. 

### Чл. 318
Чл. 318. Обективна страна – изпълнението се изразява в служене с официален документ, издаден за друго лице, т.е. различно от дееца. Изискване за кумулативно наличие на две условия: за противозаконност и извършеното да не съставлява по-тежко престъпление. 

Интерес: случаи при които се налага квалификация да се съобразява с второто условие от обективната страна. Пример – гражданин на Република Гърция, служейки си с документ за самоличност на друг гражданин влиза на територията на Република България, проверява се дали не е налице престъпление незаконно преминаване на границата – поставя се въпросът, ако гражданин на ЕС премине вътрешна граница на предназначено за това място, има ли престъпление – не, защото показването на документ не е условие за преминаване. Субекти – ограничение, произтичащо от изискването документът да е издаден за друго лице, т.е. стеснен е кръга на възможните субекти. Субективна страна умисъл.

И третата последна група документни престъпления са свързани с опазването, съхраняването на документите. Това са ония физически посегателства върху документите. Тук класически е съставът по чл. 319 и един специфичен състав има по чл. 313б. Субект на тия престъпления може да е всяко наказателно отговорно лице. Предмет на престъплението е документ, който обаче е чужд. Законът не прави разлика от вида документ. Изпълнителното деяние се касае в унищожаване, повреждане или скриване на документа. Известни са ви тези съдържания на изпълнителни деяние – напълно негоден за употреба, частично негоден и недостъпен. Цел – да се получи някаква облага. 

От обективна страна предмет на престъплението тук е чужд за дееца или неизключително нему принадлежащ документ. Кога един документ е чужд или неизключително принадлежащ на дееца? Кой е критерият? – критерият за да преценим дали един документ е чужд или неизключително принадлежащ е кой черпи права от съответния документ, а не кой е неговия автор. Ако не автора на документа черпи права от него, то е чужд за него. 

Изпълнителното деяние се изразява в унищожаване, скриване или повреждане. Скриването на документа е с оглед укриването на 215, тълкуването е аналогично. Субект на престъплението е лице което не черпи изключително то права от документа. Ако лицето черпи изключително права от документа, то това е израз на съгласие на пострадалото лице. 

От субективна страна – пряк умисъл и специална цел – да причини другиму вреда или да набави за себе си или другиго облага (не само физическо лице но и юридическо лице).

Чл. 313б е специфичен по отношение на чл. 319, тъй като се има предвид определени видове документи – на бившата Държавна сигурност, на разузнавателните служби, на армията.
