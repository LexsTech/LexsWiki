---
title: Въпрос 69
---
# **Въпрос 69. Образуване на досъдебно производство.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2069.mp3" type="audio/mpeg">
        </audio>
    </div>

## **Процесуални предпоставки за започване на разследване.**
Образуването на досъдебно производство е задължение, а не право на преценка, когато са налице кумулативно изискуемите предпоставки – **законен повод и достатъчно данни за извършено престъпление** от общ характер – чл. 207, ал.1 НПК. Изводът, че става дума за правомощие в смисъл на задължение извличаме не само от редакцията на формулираната разпоредба, в която е употребен изразът „се образува” (а не „може да се образува”), но и от нормата на чл. 23, ал. 1 НПК, съгласно която „когато са налице условията, предвидени в този кодекс, компетентният държавен орган е длъжен  да  образува  наказателно  производство”. Понятието „законен повод” беше разгледано в различните негови разновидности. Тук е необходимо да изясним какво съдържание е вложил законодателят в термина „достатъчно данни за образуване на досъдебно производство”.

### Достатъчно данни за престъпление от общ характер. 

Законовата дефиниция в чл. 211, ал.1 НПК е лаконична, че в случая става дума за данни, от които „може да се направи основателно предположение, че е извършено престъпление”. При това достатъчно данни може да съществуват както директно въз основа на самия законен повод, така и да бъдат събрани вследствие на извършена по него проверка по реда на ЗСВ. Понятието „данни” (чл.211 НПК) е различно от процесуалния термин „доказателства”, макар че последните по своя характер също съставляват „фактически данни” (чл. 104 НПК). В първия случай – този по чл. 211 НПК, законът има предвид предварителен фактически материал, който не е събран по реда на НПК, не е задължително да има доказателствена стойност и може да има различни и неформално регламентирани информационни източници. Втората хипотеза е строго лимитирана – касае се само до фактически данни, установени по реда, предвиден в НПК.

Под достатъчно фактически данни за образуване на досъдебно производство „трябва да се разбира наличието на сериозни предварителни материали и сведения, от които се вижда, че има извършено престъпление. Тези сведения и материали не могат да бъдат определени точно в количествено отношение...”. За да бъде образувано наказателно производство, те „трябва да бъдат достатъчни, за да се направи извод за наличието на престъпление, без да е необходимо то да бъде доказано още в първия момент по несъмнен начин. Достатъчно фактически данни – това не е доказателствен материал в процесуален смисъл, а първоначален, процесуално неоформен материал, възникнал и събран до започването на процеса”. Не може да се иска основанието за образуване на наказателно производство, т.е. наличните фактически данни, да „доказват” извършеното престъпление по несъмнен начин. Но те трябва да бъдат достатъчни, за да се изгради сериозно предположение, че има извършено престъпление.

Съдържание на понятието „достатъчно данни”. Правилното тълкуване на понятието „достатъчно данни” изисква и детайлен анализ на направеното от законодателя в чл. 211, ал. 2 НПК уточнение, че „за образуване на досъдебно производство не са нужни данни, от които могат да се направят изводи относно лицата, извършили престъплението, или относно правната му квалификация”.

Правилото, че образуването на досъдебно производство не изисква данни за извършителя на деянието потвърждава извода, че по принцип наказателното производство се образува по факта на престъплението, а не във връзка с неговия автор. Дали той е известен или не, няма никакво правно значение към момента на започване на разследването. Необходимо е единствено уточнението, че „в известни случаи престъпният характер на извършеното зависи от качеството на лицето, което го е извършило. В тези случаи трябва да са налице и данни, че лицето има такова именно качество („военно лице”, „длъжностно лице” и т.н.)”.

Законът не предпоставя образуването на досъдебно производство и от нуждата да се знае правната квалификация на престъплението, което ще се разследва. Достатъчно е да са налице необходимите данни за проявено престъпно поведение, а каква е точната му правна квалификация (приложим материален наказателен закон), ще се изяснява впоследствие в хода на разследването. Важното е да може да се постави ориентировъчна и работна квалификация, от която да се определи първоначално родово компетентната прокуратура, съобразно правилата на чл. 35 НПК. При установена например липса на имущество от складово помещение на юридическо лице или държавен орган, първоначалните данни не биха могли с категоричност да посочат дали е осъществено обсебване (чл. 206 НК), длъжностно присвояване (чл. 201-203 НК), кражба (чл. 194 – 196а НК) или безстопанственост (чл. 219 НК). Но данните, че тази липсва е резултат от неправомерно поведение, засягащо посочените в чл. 11 НК правнозащитими интереси могат да обосноват необходимост от образуване на досъдебно производство. Нещо повече, спокойно може да се твърди, че достатъчното данни по чл. 211 НПК могат да обосновават в ориентировъчна степен само обективните признаци на престъпно поведение, без да е необходимо да се изследва в дълбочина съществува ли съставомерната субективна страна.
## **Начини за започване на разследването по общия ред.**
Наказателното производство при разследването по общия ред (чл. 212 – 235 НПК) може да започне по два начина – с изрично постановление на прокурора (чл. 212, ал. 1) или при условията на неотложност (чл. 212, ал.2 НПК).
### Образуване на досъдебно производство от прокурора. 
Принципното правило е, че „досъдебното производство се образува с постановление на прокурора” – чл. 212, ал. 1 НПК.

Можем условно да разграничим три хипотези, при които прокурорът е длъжен да образува досъдебно производство с нарочно постановление. Първо, когато законният повод и достатъчното данни, които го подкрепят сочат на извършено престъпление от общ характер, прокурорът съставя постановление за образуване на досъдебно производство.

Второ, в горепосочената хипотеза прокурорът дължи издаване на постановление за образуване на дело и при вече споменатите престъпления от частно-публичен характер. Задължително условие в този случай е наличието на подписана лично от пострадалия тъжба до прокурора – чл. 207, ал. 3, вр. ал. 2 НПК. За тази тъжба не се дължи държавна такса.

И трето, прокурорът няма право на преценка, а е длъжен при наличие на законен повод и достатъчно данни, да образува с постановление досъдебно производство, дори когато се касае за извършено престъпление от частен характер, стига да са налице условията на чл. 49, ал. 1 НПК: 

- случаят да е изключителен 

- пострадалият да не може да защити своите права и законни интереси поради безпомощно състояние или зависимост от извършителя; 

- да не е изтекъл шестмесечният срок по чл. 81, ал.3 НПК и 

- да не са налице останалите принципни пречки за образуване на дело по чл. 24, ал.1, т. 1-8 и т. 10 НПК. 


Вярно е, че текстът на разпоредбата обозначава прокурорското правомощие с израза „прокурорът може”, а не с думите „прокурорът е длъжен” да образува досъдебно производство. Но при всички положения, ако горепосочените кумулативни условия са налице, той е длъжен да пристъпи към образуване на дело. Правото на преценка в случая касае само дали тези условия съществуват в цялост и стигне ли се до положителен извод, прокурорът не може по целесъобразност да преценява дали да откаже или да образува наказателно производство. Той е длъжен да действа по този начин поради принципа на служебното начало – чл. 13, ал.1 НПК и съобразно разпоредбата на чл. 23, ал.1 НПК. Упражни ли прокурорът това свое правомощие, производството става такова от общ характер или както се изразява самият закон – движи се „по общия ред” (чл. 49, ал. 2 НПК). В практиката и доктрината е поставян въпросът дали воденето на производство по общия ред променя и характера на престъплението. Следва ли да се приеме в тези случаи, че деецът е бил съден и евентуално осъден за престъпление от общ характер, в зависимост от което и осъждането трябва да се впише в бюрото за съдимост? На този въпрос следва да се отговори отрицателно. Обстоятелството, че се е променил редът, по който се осъществява наказателната отговорност, не може да означава, че се е променил и характерът на деянието, че последното трябва да се счита вече за деяние от общ характер. Дали дадено престъпление е от общ или от частен характер е въпрос, при разрешаването на който е меродавна само волята на законодателя – т.е. класификацията на престъпленията в Наказателният кодекс.

Задължителните реквизити, които прокурорът следва да включи в постановлението за образуване на досъдебно производство, са посочени в чл. 214, ал. 1 НПК, но практическото и резултатно осъществяване на прокурорската дейност налага указаното в закона съдържание да бъде допълнено с някои елементи.

Безспорно общи реквизити на постановлението за образуване на дело се явяват датата и мястото на неговото съставяне и органът, който го е издал. В тази насока разпоредбата на чл. 214, ал.1 НПК преповтаря нормата на чл. 199, ал.2 НПК.

Още в началната част на това постановление прокурорът следва **да посочи по чия инициатива е образувана преписката** (какъв е законният повод, до кого е адресиран и кой е неговият автор) и **какви са достатъчното данни по смисъла** на чл. 211 НПК. Стремежът за процесуална икономия понякога допуска тези данни да не се цитират и изброяват отделно, когато става въпрос за множество самостоятелни материали (документи, експертни становища, снети обяснения и пр.). Достатъчно е да се визира номерът на преписката, по която същите са събрани.

Посочи ли законния повод и достатъчното данни, прокурорът следва да състави и диспозитив на постановлението за образуване на досъдебно производство, в който на практика да се произнесе по три съществени въпроса: 

1. за какво престъпление се образува досъдебното производство; 
2. на кой орган се възлага разследването
3. какви са указанията по разследването, адресирани до разследващия орган.

Първата част на диспозитива – тази относно престъплението, за което са събрани достатъчно данни, следва да е кратка и систематизирана. Достатъчно е от нея да стават ясни общите насоки и параметри, в чиито рамки ще се движи (поне според първоначалните данни) предметът на доказване. Поради това прокурорът трябва да впише евентуално известните по преписката престъпни признаци на деянието, датата и мястото на неговото извършване и да персонализира пострадалото лице (ако има такова), доколкото за последното автоматично ще възникнат правата по чл. 74 и сл. НПК. Когато данните са за продължавано престъпление, не е нужно на този етап да се конкретизират всички негови отделни деяния; не се налага и посочване на всички квалифициращи или привилегировани признаци на разследваното престъпление. След словесното изписване на първоначалната правна квалификация, прокурорът трябва да посочи и цифровата разпоредба от Особената част на НК.

Уточняването на известните към момента на започване на разследването престъпни признаци, на датата и мястото на престъплението, както и на пострадалото лице, макар и в лаконична форма, има съществено правно значение. То на практика води до първоначалното формулиране на предмета на доказване по чл. 102 НПК. Тази формулировка има начален и работен вариант, но същата е необходима, доколкото значително улеснява разследващия орган в издирването на относими към разследваното деяние доказателства. Как иначе би могъл да работи по делото един разследващ орган, въз основа на постановление, в което прокурорът е вписал, че образува наказателно производство „за престъпление от общ характер”? Друг е въпросът, че първоначално зададената формулировка на предмета на доказване впоследствие подлежи на промяна и конкретизация – в постановлението за привличане на обвиняем (чл. 219, ал. 1 НПК), чрез изменение на досъдебното обвинение (чл. 225 НПК), при формулиране на обвинителния акт (чл. 246, ал.2 НПК) и т.н.

В тази част на диспозитива **не се изисква прокурорът да вписва името на лицето**, което ще бъде разследвано като извършител на престъплението, тъй като вече беше посочено, че производството се образува по факта на самото деяние, без значение дали неговият автор е известен. Дори в хипотезите, в които по преписката фигурират данни за извършителя, в чл. 214, ал.1 НПК няма изискване името и личните му данни да се посочват,  тъй като кодексът  не  регламентира фигурата на „лице, срещу което е образувано наказателно производство”. Такова посочване на лицето е без правно значение. То нито води до прекъсване на общата преследвателна давност (чл. 81, ал. 2 НК), нито съставлява някакъв акт на наказателно преследване, нито може да е основание за ограничителна мярка, независимо дали същата е по реда на НПК или има административен характер и се налага по силата на друг закон. Затова следва да се съгласим изцяло със застъпеното в доктрината виждане, че подобна практика създава повече проблеми, отколкото улеснения: „Знае се колко много проблеми създаде в годините обратната практика, която продължава и до днес – независимо, че законът не поставя такова изискване, в постановлението се вписва името на лицето, срещу което се образува производството. Така се поставиха и поставят проблеми, които все още не са разрешени – какво е положението на лицето, срещу което е образувано производството в хода на разследването; от кой момент това лице е обвиняемо; може ли делото да се образува срещу едно лице, а да се привлече като обвиняем друго лице, и ако може, извършените действия запазват ли процесуалната си стойност, или трябва да се повторят; от кой момент се счита, че е повдигнато предварителното обвинение – от момента на образуване на производството срещу лицето или от момента на привличането му като обвиняем; лицето, срещу което е образувано производството, трябва ли да се уведомява за това и т.н. ”

Макар и вписването на името в постановлението за образуване на делото да не поражда правни последици, това действие предизвиква негативни фактически последици в правната сфера на разследваното лице. От една страна, производството се води „срещу него”, но той няма право да обжалва постановлението за прекратяване на делото, ако не е привлечен в качеството на обвиняем. В същото време, при евентуално прекратяване на производството на основание чл. 24, ал. 1, т. 1 НПК, лицето, срещу което е водено делото без да е конституирано като обвиняем, не може да търси обезщетение от държавата по ЗОДОВ.

Втората част на диспозитива в постановлението за образуване на досъдебно производство касае произнасянето на прокурора относно органа, на който се възлага разследването (задължителен реквизит по силата на чл. 214, ал. 1 НПК). Тук формално следва да бъдат съобразени правилата за разпределяне на компетентността по разследване между отделните видове разследващи органи – следователи (чл. 194, ал.1, т.1-3 НПК), разследващи полицай (чл. 194, ал.2 НПК) или разследващи митнически инспектори (чл.194, ал. 2 НПК). Единственото усложнение, което би могло да възникне е в случаите, в които при самото образуване на делото наблюдаващият прокурор е преценил, че е налице „фактическа и правна сложност” и производството следва да бъде възложено на следовател (чл.194, ал. 1, т. 4 НПК). Компетентен за това възлагане се явява не наблюдаващият прокурор, а административният ръководител на съответната окръжна прокуратура. Това налага в подобни хипотези посочването на органа, който да извърши разследването, да стане с отделно писмено разпореждане на окръжния прокурор по предложение (устно или писмено) на наблюдаващия. Ако делото е от компетентността на районната прокуратура, наблюдаващият прокурор следва своевременно да организира сезирането на окръжния прокурор за произнасяне по реда на чл. 194, ал. 1, т. 4 НПК или чрез изпращане на цялото дело, или чрез изпращане на писмено предложение. Критериите за правна и фактическа сложност са дефинирани в съдебната практика (ТР № 35 – 1990– ОСНК): „Признаците на фактическа или правна сложност не са посочени в закона. Законодателят е предоставил възможността на съда да прецени наличието на тези признаци с оглед всички данни и обстоятелства по конкретното дело. ОСНК намира, че фактическата сложност ще е налице, когато делото съдържа значителен по обем фактически материал, многообразие на инкриминираната дейност, броя на подсъдимите и други обстоятелства..... Правната сложност е свързана с точно спазване и правилно прилагане на материалния и процесуален закон. С оглед на тези изисквания правна сложност ще е налице, когато има многообразие на обвиненията, усложнени форми на съучастническа дейност, квалифициращи белези на деянието ”.

Последната (трета) част от диспозитива на постановлението е за указанията, които прокурорът, образувал делото, възлага да се изпълнят в хода на разследването. От текста на чл. 214, ал.1 НПК става ясно, че това не е задължителен реквизит и липсата му с нищо не опорочава валидността на прокурорския акт. Изискването за вписване на такива указания обаче произтича от редица други разпоредби на НПК, възлагащи именно на наблюдаващия прокурор отговорността за ефективното, срочно и законосъобразно разследване – условия, постижими единствено при изначално формулирани ясни, конкретни, целенасочени и логични указания. Именно на този извод сочат разпоредбите на НПК, съгласно които разследващите органи действат под ръководството и надзора на прокурора (чл. 52, ал. 3), писмените указания на прокурора до разследващия орган са задължителни и не подлежат на възражение (чл. 197), разследващият орган е длъжен в най-кратък срок да събере необходимите доказателства за разкриване на обективната истина, като се ръководи от указанията на прокурора (чл. 203, ал. 2), прокурорът ръководи разследването (чл. 46, ал. 2, т. 1), може да дава указания по разследването (чл. 196, ал. 1, т. 2), следи за законосъобразното провеждане на разследването (чл. 196, ал. 2) и т.н.

За да гарантира провеждането на обективно, всестранно и пълно разследване, при формулиране на указанията си прокурорът следва да избягва указване на действия по разследването, сочещи на тенденциозност и еднопосочност. Поради това той не следва да указва събирането на доказателства срещу конкретно лице, изключвайки възможността версиите по делото да доведат до изводи за съпричастност на други лица. Напротив, необходимо е да формулира разпорежданията си така обширно, обективно и безпристрастно, че да направи възможно по делото да бъдат изследвани и проверени всички възможни версии. По тази причина следва да се приеме за незаконосъобразна практиката в постановлението за образуване на досъдебното производство изрично да се указва кое лице да бъде привлечено като обвиняем.

Указанията, които прокурорът трябва да формулира, могат да бъдат обособени условно в три групи: 1) относно действията по разследването, които да се извършат (какви доказателства да се съберат) – тук се включват всички разпореждания относно документите, които да се изискат; разпитите, които да се проведат; експертизите, които да се назначат; останалите доказателствени способи, които да се приложат; 2) относно обстоятелствата, които да бъдат изяснени чрез указаните действия по разследването – в тази група прокурорът следва да посочи релевантните към състава на престъплението факти, от чието наличие или липса зависи решаването му по същество (напр. при дело за обсебване задължително следва да се изясни кога и въз основа на каква уговорка инкриминираната вещ е била предадена на дееца; с какви права и задължения той се е ангажирал спрямо нея; какъв вид разпоредителни действия е осъществил; кога и в какъв размер е настъпила имуществената вреда за собственика на присвоеното имущество и т.н.; 3) относно други чисто процесуални и техническо-организационни действия по хода на производството, които да се извършат: напр. кога и по какъв ред делото да бъде докладвано; в какъв срок да се извърши разследването (в случай, че срокът е определен от прокурора по реда на чл. 234, ал. 2 НПК, продължителността му следва да бъде изрично посочена); кой орган да проведе оперативно-издирвателната дейност срещу неизвестния извършител (чл.215, ал.1 НПК) или други оперативни действия (чл. 196, ал. 1, т. 6 НПК); следва ли част от указаните действия по разследването да се проведат от полицейски или митнически орган съгласно чл. 194, ал.3 или ал. 4 НПК и т.н. Следва разбира се да се има предвид, че възлагането на конкретни указания не ограничава разследващия орган в неговата оперативна самостоятелност сам да решава определени въпроси по вътрешно убеждение и по лична инициатива да предприема действия по разследването извън указаните (чл. 203, ал. 2 НПК). И в теорията, и в практиката е прието, че извън указанията на прокурора „преценката за това колко и какъв вид процесуално-следствени действия да бъдат извършени в рамките на едно разследване, е въпрос, който е предоставен на преценката на разследващия орган и за тази си преценка той не носи дисциплинарна отговорност”.

Когато досъдебното производство се образува с постановление на прокурора след извършена по реда на чл. 145, ал. 1, т. 3 ЗСВ проверка се поставя въпросът изцяло неизползваеми ли са в хода на разследването събраните до този момент писмени и други материали (оригинални документи, саморъчни писмени изявления на конкретни лица по конкретни факти, приложени вещи и пр.). Принципно правило е, че това не са материали, събрани по реда на НПК, поради което не могат да послужат за доказателства. Но валидирането им е възможно по различни начини: първо, като се изготви по реда на чл. 159 НПК нарочен протокол за доброволно предаване, по силата на който служителят, провел проверката, предоставя тези документи на разследващия орган с кратки разяснения относно начина, по който ги е събрал; второ, чрез провеждане на оглед на веществени доказателства спрямо наличните предмети или оригинални документи, ако същите са ценни и незаменими; трето, чрез евентуален разпит на провелия проверката служител относно извънпроцесуалните изявленията на трети лица, направени пред него и четвърто, чрез прочитане на приложените при проверката документи в хода на съдебното заседание по реда на чл. 283 НПК.
### Започване на разследване при неотложност. 
Досъдебното производство може да започне и без изрично изявление на прокурора, дори без неговото знание. Става дума за хипотезата на чл. 212, ал. 2 НПК, при която законодателят е въвел необоримата презумпция, че с извършването на конкретно действие по разследването наказателният процес се счита за започнал. Самата разпоредба изрично уточнява, че не самото действие слага началото на производството, а съставянето на протокола за неговото провеждане. Изготвен ли е такъв протокол, разследването се счита за започнало без да е необходимо някакво изрично писмено или устно изявление на разследващия орган.

Не всяко действие по разследването измежду регламентираните в чл. 136, ал. 1 НПК доказателствени способи може да постави началото на досъдебното производство по общия ред и не във всички случаи въпросната хипотеза е приложима. В тази насока разпоредбата на чл. 212, ал. 2 НПК въвежда две ограничения.

Първата рестрикция е относно видовете действия по разследването, които могат да поставят началото на наказателното производство в условията на чл. 212, ал. 2 НПК. Това са само изчерпателно изброените в разпоредбата способи за събиране на доказателства:

- оглед, като тук се има предвид общото родово понятие, включващо: а) огледа на местопроизшествие (местности и помещения); б) огледа на веществени доказателства (предмети); в) огледа на лица (освидетелстване) и г) огледа на труп;

- разпит на свидетели, независимо дали същите са очевидци на инкриминираните събития;

- претърсване, изземване и обиск, извършени по реда и при условията на чл. 160-164 НПК.


В правната доктрина се срещат мнения, че задържането и изземването на кореспонденция също следва да бъде отнесено към допустимите действия по разследването в хипотезата на чл. 212, ал.2 НПК, независимо, че не е изрично посочено. Подобно становище се мотивира с факта, че „изземването на кореспонденция е изземване на книжа”, както и че употребеното понятие „изземване и претърсване” е родово и включва различните видове, между които и изземването на книжа. Лимитативното изброяване на действията по разследването в чл. 212, ал. 2 НПК налага безспорния извод, че от кръга на същите законодателят е изключил разпознаването, провеждането на следствения експеримент, назначаването на експертиза и активирането на специални разузнавателни средства (при последните е напълно допустимо да бъдат използвани в етапа на оперативната дейност, без да е налице образувано наказателно производство и въпреки това, съгласно чл. 177, ал. 3 НПК, резултатите от прилагането им могат да се използват в хода на процеса).

Второто ограничение е свързано с обстановката, която допуска започване на разследването в случаите на чл. 212, ал. 2 НПК – изисква се незабавното извършване на посочените действия да е „единствената възможност за събиране и запазване на доказателства” или казано с други думи – провеждането на въпросните действия да е неотложно. Става дума за такива процесуални действия, които не могат да се отложат до изричното произнасяне на прокурора с постановление, защото в противен случай би се създала опасност да се затрудни разкриването и фиксирането на „горещите следи” от престъплението, разкриването и задържането на неговия извършител.

Принципът за независимост на органите на досъдебното производство от съда предполага, че преценката дали всеки конкретен случай е неотложен, зависи единствено от решението на органа, който пристъпва към провеждането на съответното действие и не подлежи на съдебен контрол. Става дума за суверенна преценка на досъдебните органи дали да приемат, че наказателното производство се счита за образувано, а както е известно – съдът няма правомощие за намеса по тези въпроси. Затова и съдът не може да обсъжда и преценява дали проведеното при условията на чл. 212, ал. 2 НПК действие е било единствена възможност за събиране и запазване на доказателства, респ. дали да приеме, че досъдебното производство е редовно образувано (друг е въпросът, че съдът има правомощие да коментира тази проблематика, когато извършва последващо одобряване на протоколи за предприети при условията на неотложност принудителни действия по разследването, но не и от гледна точка на позицията дали да приеме за валидно образувано конкретно наказателно производство). Поради това, интерес в практиката представлява въпросът ще се счита ли производството за образувано, ако първото действие по разследването е съставлявало принудителен способ за събиране на доказателства (напр. освидетелстване, претърсване, изземване или обиск), а впоследствие съдът е отказал да одобри съставения за това действие протокол. Означава ли съдебният отказ да се одобри протоколът, че първо действие по разследването не е било извършено, респ. че наказателното производство не е било образувано?

Когато съдията при съответния първоинстанционен съд откаже да одобри представения му от прокуратурата протокол, било защото е преценил, че не е налице неотложност на случая или защото документът е депозиран след изтичане на изискуемия 24-часов срок от извършване на принудителното действие, процесуалната последица е една – протоколът следва да бъде изключен от общия доказателствен материал поради невъзможност същият да послужи за възпроизвеждане на отразените в него обстоятелства. На практика, санкцията за органите на досъдебното производство е лишаването им от възможността да ползват протокола като доказателствено средство, а фактите, отразени в него – като доказателства. Това е максималният предел на съдебната намеса по реда на чл. 158, ал. 4, чл. 161, ал. 2 или чл. 164, ал. 3 НПК.

Отказът на съда ще повлияе само на възможността съставеният протокол да бъде ползван, но не и на редовността на образуваното със съответното принудително действие досъдебно производство. То ще се счита за образувано със съставянето на протокола от това действие, дори впоследствие съдът да е отказал одобрение на въпросния протокол, като съображенията за този извод са няколко.

Първо, да приемем, че отказът на съда да одобри по реда на чл. 158, ал. 4, чл. 161, ал. 2 или чл. 164, ал. 3 НПК протокола за първото действие по разследването означава, че такова действие не е било извършено, респ. че досъдебно производство не може да се счита за образувано, на практика означава да признаем на съда правомощието да се намесва във въпроси от изключителната компетентност на досъдебните органи, един от които е дали, кога, как и срещу кои лица да се образува наказателно производство. Възможността за такава намеса отдавна е изключена, тъй като допускането й би довело до предварителното ангажиране на един независим и безпристрастен орган с нетипични за правомощията му въпроси. Неслучайно отказът да се образува досъдебно производство не подлежи на съдебен контрол, а само на проверка от по-горестоящ прокурор (чл. 213, ал. 2 НПК).

Второ, отказът на съда да одобри протокола не игнорира факта, че такова действие по разследването е било осъществено, независимо дали към него е било пристъпено законосъобразно (при наличие на реална неотложност) и независимо дали събраните материали и установените факти ще могат да се използват по-нататък в процеса. Действието – обиск, претърсване, изземване или освидетелстване, ще се счита за извършено, по смисъла на чл. 212, ал. 2, а производството ще се счита за образувано, въпреки невъзможността за по-нататъшно използване на неодобрения протокол. В противен случай застъпването на тезата, че отказът от одобрение води до заличаване на факта на самото действие по разследването, респ. до положението, че наказателното производство не може да се счита за образувано, ще доведе до абсурдния извод, че съдът се е произнесъл по предвидения в НПК ред за последващ контрол, без да е налице образувано досъдебно производство, т.е. без да съществуват необходимите процесуални правоотношения, които да позволят наличието на подобни съдебни правомощия.

И трето, отказът на съда да одобри протокола за неправомерно предприето принудително действие по разследването е установен основно в защита на лицата, чийто права и законни интереси са били накърнени от въпросното действие. Основната цел на тази защита не се състои във въпроса дали наказателният процес да се счита за образуван или не, а в това, че материалите, събрани при подобни обстоятелства, не могат да се използват като доказателства. Това не означава, че фактите, отразени в протокола, който не е бил одобрен, не могат да бъдат установени по друг начин чрез последващи действия по разследването – напр. чрез свидетелски показания на лица, присъствали на самото действие.

Граматическото тълкуване на чл. 212, ал.2 НПК налага още един важен извод – изискването предприетите действия да са единствена възможност за събиране и запазване на доказателства визира само огледа (в различните му разновидности), претърсването, изземването и разпита на свидетели. Видно е, че хипотезата на обиск, извършван при условията и по реда на чл. 164 НПК, е изключена от този кръг с изричното й посочване извън условията за неотложност. Това не е случайно. Самата природа на обиска е такава, че винаги предполага провеждането му при неотложни ситуации – при задържане на лице или при достатъчно основание да се счита, че лицата, които са присъствали при претърсването, са укрили предмети или книжа от значение за делото (чл. 164, ал.1, т.1-2 НПК).

Във връзка с разследващата компетентност, посочена в чл. 194 НПК, следва да се постави и още един проблем – ще се счита ли за образувано досъдебното производство и ще имат ли процесуална стойност събраните материали, ако разследването е започнато при условията на чл. 212, ал.2 от един вид разследващ орган (напр. разследващ полицай или разследващ митнически инспектор), а впоследствие се установи, че заради характера на престъплението, или заради личните качества на неговия извършител, досъдебното разследване е трябвало да бъде проведено от друг разследващ орган (напр. следовател). Ще трябва ли да се повторят всички извършени действия по разследването и ще се счита ли то за законно образувано, ако например лице с имунитет е било задържано при извършване на престъпление (по чл. 343б, ал.1 НК, по чл. 301, ал.1 НК, по чл. 325, ал.1 НК и пр.) и спрямо това лице са започнали действия по разследването, които обаче са извършени от разследващ полицай, а не от следовател поради първоначалната липса на данни за обстоятелствата, обуславящи приложение на чл. 194, ал.1, т.2 НПК? Няма логика събраните първоначални материали по т.нар. „горещи следи” да бъдат изключвани от доказателствената съвкупност, защото подобен извод би бил в разрез с принципа за разкриване на обективната истина. Няма логика и да се твърди, че дадените за пример първоначални действия са били осъществени от некомпетентен орган, когато обективно не е съществувала информация за особеното качество на извършителя.

Разрешението на проблема е уредено в чл. 203, ал.3, съгласно която разпоредба, при промяна в компетентността и в други случаи, когато един разследващ орган по чл. 52, ал. 1 бъде заменен с друг, извършените действия по разследването и други процесуални действия запазват процесуалната си стойност. От тълкуването на чл. 203, ал. 3 могат да бъдат изведени няколко основни положения. Първото е, че извършените от един разследващ орган действия при условията на чл. 212, ал.2 ще запазят процесуалната си стойност, когато към момента на тяхното провеждане не са съществували обективни данни, че личните качества на извършителя налагат друга разследваща компетентност, напр. по чл. 194, ал. 1, т. 2 НПК. Аргумент за това е използваният от законодателя словесен израз „при промяна в компетентността”, т.е. при последваща поява на данни за необходимост разследващата компетентност да бъде променена.

Второ, ако изначално е било изяснено и установено, че деянието трябва да бъде разследвано от следовател, а не от разследващ полицай или разследващ митнически инспектор, напр. защото задържаният на място извършител се е легитимирал като лице с имунитет или член на МС, извършените първоначални действия по реда на чл. 212, ал.2, също ще имат процесуална стойност и събраните материали ще могат да се ползват като доказателства. Аргумент в тази насока пък се явява втората хипотеза на чл. 203, ал. 3, визираща освен промяната в компетентността и „други случаи, когато един разследващ орган по чл. 52, ал. 1 бъде заменен с друг”. Такива други случаи безспорно ще са налице, когато след извършване на първоначалните действия по разследването прокурорът, на който делото е докладвано констатира, че е налице друга разследваща компетентност и възложи делото на друг разследващ орган.

И трето, процесуалната си стойност по силата на чл. 203, ал. 3 ще запазят не само осъществените от предходния разследващ орган действия по разследването, но и всички „други процесуални действия”, които не са свързани със събирането на доказателства – напр. привличането на обвиняем, предявяването на обвинението, предявяването на разследването. Решението на законодателя да санира и да признае валидността на процесуални действия като изброените е доста спорно. Буквалното тълкуване на нормата би наложило извода, че ако производството е започнато от един разследващ орган, който е привлякъл установения извършител като обвиняем, а впоследствие компетентността по разследването е изменена и делото е възложено на друг разследващ орган, последният няма задължението да извърши ново привличане на обвиняемия, защото предходното привличане влиза в хипотезата Считам,  че  анализът  на  разпоредбата на „други процесуални действия” и съобразно чл. 203, ал. 3 също запазва процесуалната си стойност. До подобен извод би ни довело и историческото тълкуване на чл. 203, ал.3 чрез съпоставка на актуалната редакция с предходния текст на разпоредбата (ДВ, бр. 109 от 2008 г.): „Разследващият орган може да приеме всички или част от действията по разследването на друг разследващ орган като свои, но е длъжен да привлече обвиняемия, да му предяви незабавно постановлението за привличане, да го разпита и да му предяви разследването”.

Видно е, че ако до промените от м. май 2010 г. законодателят допускаше да се приемат за валидни само действия по разследването и изрично указваше, че при промяна в компетентността трябва да се извърши ново привличане и предявяване на обвинението, след влизане в сила на цитираните промени въпросното задължение за ново привличане формално е отпаднало. Въпреки това обаче считаме, че съществуването му и понастоящем следва да бъде изведено логически по други съображения, а именно – че всяко наказателно обвинение, за да породи целените с него правни последици, трябва да бъде формулирано и предявено от чл. 203 ал. 3 от НПК, изложен под линия, следва да бъде изведен в основния текст, тъй като в настоящия случай се получава обръщане на тежестта на правилното тълкуване на нормата и би могло да доведе до невярно възприемане на правната логика на разпоредбата на чл. 203 ал. 3 от НПК в обсъжданата част.

Презумпцията за образуване на досъдебно производство по чл. 212, ал.2 НПК не ограничава правомощията на прокурора лично, като ръководител на предсъдебната фаза, да преценява и решава кога и за какво деяние да започне разследване. Макар процесът да започва без негово знание, всяко следващо процесуално действие попада под неговия непосредствен надзор като наблюдаващ прокурор. Първата гаранция за това е задължението на разследващия орган, извършил действието по чл. 212, ал. 2 НПК, в рамките на 24 часа да уведоми за него родово и местно компетентната прокуратура (чл. 212, ал. 3 НПК). Законът не формулира конкретни изисквания каква да е формата на въпросното уведомяване, но в практиката еднозначно е възприето то да се извършва чрез изпращане на писмено съобщение, в което разследващият орган изрично посочва: кога е било образувано наказателното производство; с какво първо действие по разследването и за какво престъпление. От момента на постъпване на това съобщение в прокуратурата (а то може да бъде изпратено чрез пощата, по факс, или донесено „на ръка”), върху документа се поставя входящ печат на прокуратурата; образува се съответна прокурорска преписка с конкретен номер; определя се по принципа на случайния подбор наблюдаващ делото прокурор и самото съобщение му се докладва за запознаване. Това е първият момент, в който наблюдаващият прокурор може да научи за воденото под негово наблюдение дело, респ. да се свърже с разследващия орган, да изиска материалите, да даде указания и т.н. Затова и Конституционният съд в Р. № 7/04 г. категорично прие, че компетентен орган. В противен случай, ще сме изправени пред съществено процесуално нарушение поради това, че първоначално повдигнатото обвинение, в чийто фактически и правни рамки впоследствие прокурорът е решил да внесе обвинителен акт, е формулирано от некомпетентен орган. В този смисъл е и задължителната практика на ВКС. Както изрично е посочено  в  т.1  на  ТР  №  2  –  2002  –  ОСНК,  такива  съществени  нарушения  са „неизвършването на процесуалните действия по повдигане и предявяване на обвинението, предявяване на следствието и изготвяне на обвинителния акт. При това липсата на изискуемата от закона процесуална форма или некомпетентността на съответния орган се приравнява по последици на неизвършване на същите процесуални действия. ”. Ето защо, категорично считаме, че независимо от актуалния текст на чл. 203, ал. 3 НПК, в случаите когато бързото производство е започнато от един разследващ орган (напр. разследващ полицай), който е формулирал първоначалното обвинение, а впоследствие делото е възложено на друг разследващ орган (напр. следовател), последният трябва да извърши ново привличане на обвиняемия, да му предяви обвинението по новото привличане и да му предяви разследването. Възможността досъдебното разследване да започне при неотложност, без знание и разрешение на прокурора, не накърнява неговото конституционно установено ръководно положение. „Възможността да се извършват неотложни следствени действия – се казва в цитираното решение – когато те са единствена възможност за събиране и запазване на доказателства с процесуална стойност, е гаранция за самото обвинение. Тя улеснява дейността по доказване и внасяне в съда на обоснован и законосъобразен обвинителен акт. Обратното, окончателната невъзможност да се съберат доказателства, свързани с местопроизшествието, ще затрудни доказването на престъплението, а в отделни случаи би го направила невъзможно. С това би се засегнала конституционно възложената на прокуратурата функция да привлича към отговорност извършилите престъпления лица... Изводът, до който Конституционният съд стига, е че указаните разпоредби на НПК... не засягат конституционно установената функция на прокуратурата, гарантират ръководната роля на прокурора в досъдебната фаза, като същевременно целят по-бърз, а от там – и по-ефективен наказателен процес.”. В допълнение, следва да се посочи, още един довод, че НПК е предвидил достатъчно гаранции за това прокурорът да запази ръководното си положение, въпреки че досъдебното производство е започнало без негово знание: „След като бъде уведомен, той може включително и да прекрати производството, за да преустанови едно незаконосъобразно и необосновано разследване. За прекратяването е без значение, че няма постановление за образуване и че разследването не е приключило. Едно незаконосъобразно разследване не може да продължава, а още по-малко, да се изисква да приключи, за да се прекрати. Липсата на постановление за образуване също не може да е пречка да се прекрати производството.”. Затова следва да изразим известни резерви към опита на ВКС в едно от своите решения да изследва въпроса дали протоколът за оглед на местопроизшествие, извършен при условията на чл. 212, ал. 2 НПК, е бил „утвърден от прокурора в предвидения срок”. 

Процедура по такова утвърждаване от страна на прокурора в НПК изобщо не се предвижда. Несъгласен ли е със започналото по реда на чл. 212, ал.2 НПК разследване, той единствено може да го прекрати.

Когато досъдебното производство се образува с протокола за първото действие по разследването при условията на чл. 212, ал. 2 НПК, законът е предвидил допълнителни изисквания към реквизитите на този процесуален документ. Съгласно чл. 214, ал. 2 НПК, в него, освен общо регламентираните обстоятелства по чл. 129 НПК, следва да бъдат посочени още: 1) законният повод за образуване на делото (т.е. коя от хипотезите на чл. 208 НПК е дала основание да се пристъпи при условията на неотложност към провеждането на действия по разследването) и 2) данните за извършено престъпление, които са дали основание на органа, провеждащ действието, да приеме, че разследването следва да започне при условията на чл. 212, ал. 2 НПК. ВКС е имал повод да се произнесе, че непосочването на данните за престъплението в първоначалния протокол по чл. 212, ал. 2 НПК не нарушава правото на защита на обвиняемия и не съставлява съществено процесуално нарушение.
## **Започване на бързо и незабавно производство**
Различен е регламентът, по който започва досъдебното производство при дела, по които се провежда бързо и незабавно производство – чл. 356, ал.1 НПК.

Задължителност на бързото производство. От буквалното тълкуване на чл. 356, ал.1, регламентиращ четирите хипотези, при които се провежда бързо производство, най-напред може да се направи обобщението, че при наличието на една от посочените предпоставки (т.1-т.4) започването на бързо производство е задължително. На този извод именно сочи използваната в Кодекса терминология, според която бързото производство „се провежда, когато...”, вместо „може да се проведе, когато ...”. Нормата е формулирана императивно, не е дискреционна и на практика обвързва компетентния орган винаги да пристъпи към особените правила на гл. ХХІV, щом първоначално наличните данни разкриват някоя от четирите хипотези. Тук не съществува възможност съответният орган на досъдебното производство да извършва своя субективна преценка по целесъобразност дали да започне разследването по общия ред (чл. 212 – 235 НПК) или съобразно правилата на бързото производство. Напротив, той е длъжен да пристъпи към образуването на бързо производство.

Задължението, а не преценката, да се започне бързо производство има своя законодателен разум. Когато самата житейска ситуация позволява подкрепен с факти извод, че има престъпление и в същото време съществуват някакви данни за неговия автор, е напълно логично да се предпочете своевременното пристъпване към събирането на доказателства и извършване на действия по разследването по реда на НПК, а не прилагането на оперативни полицейски способи без доказателствена стойност. Своевременното събиране на доказателства в случаите на чл. 356, ал.1 налага не просто да започне наказателна процедура по реда на НПК, а тази процедура да е съобразена с правилата на бързото производство. Така например, ако разследващият орган е уведомен, че е извършено престъпление от общ характер, чийто автор е задържан на местоизвършването, същият може веднага да пристъпи към разпит на установен свидетел или към обиск на задържания извършител. Но въпросните действия по разследването трябва да бъдат реализирани при условията на чл. 356, ал.3 (образуване на бързо производство чрез съставянето на акта на първото действие по разследването), а не по реда на чл. 212, ал.2 (започване на разследване по общия ред при условията на неотложност).

Щом са налице предпоставките на чл. 356, ал. 1, преценка как да бъде водено досъдебното разследване – като бързо производство или по общия ред, може да бъде направена най- рано в стадия „Действия на прокурора” по реда на чл. 357, ал. 2 НПК. Следователно, правилото е, че в случаите на чл. 356, ал.1, т. 1-4 производството по делото винаги и задължително започва като бързо, а впоследствие единствено наблюдаващият прокурор е оправомощен да прецени дали делото да продължи по този ред, или да се постанови разследване по общата наказателна процедура.

### Органи на разследването при бързото производство. 

Няма никаква разлика между органите, компетентни да водят досъдебното разследване по общия ред и разследващите органи при бързото производство. Следва обаче да бъде поставен за обсъждане въпросът могат ли полицейските органи в МВР (т.нар. оперативни работници) и митническите органи, които не са разследващи, да извършват разследване, или част от разследването, по правилата на гл. ХХІV от НПК. Разпоредбите на чл. 194, ал.3 и ал.4 предвиждат две основни хипотези, при които полицейските органи в МВР и митническите органи са овластени да осъществят действия по разследването: първо, когато се налага да се извърши някое от действията при условията на чл. 212, ал.2 НПК, с което досъдебното производство се счита за образувано; и второ, когато в хода на започнало досъдебно разследване прокурорът, разследващият полицай, респ. разследващият митнически инспектор или следователят изрично им възложи действия по разследването. Сред посочените две възможности не е включена разпоредбата на чл. 356, ал.3, регламентираща започването на бързото производство с първото действие по разследването, което резонно поставя въпроса може ли при наличие на предпоставките по чл. 356, ал. 1 полицейски орган (оперативен работник) или митнически орган да пристъпи към образуване на бързо производство, като проведе първо действие по разследването, така както може да постъпи в общите случаи по чл. 212, ал. 2 НПК. Целенасочено ли законодателят е ограничил правомощията на органите по чл. 194, ал.4 и ал.5 да започват наказателно производство по реда на НПК само до хипотезите на чл. 212, ал. 2, като не е предвидил такава възможност за случаите на чл. 356, ал. 3, вр. ал.1 или става дума за непълнота в закона, която следва да бъде преодоляна чрез тълкуване на връзката между цитираните разпоредби? Струва ни се, че логиката на бързото производство като процедура и на последните изменения в процесуалния закон по-скоро налагат да се даде положителен отговор на второто предположение. Полицейските органи в МВР и митническите органи, които не със статут на разследващи органи, могат да започнат бързо производство, щом са налице основанията на чл. 356, ал. 1, независимо, че нормите на чл. 194, ал. 4 и ал. 5 препращат само към чл.212, ал. 2, без да включват хипотезите на чл. 356, ал. 3 НПК. Така е по няколко съображения, които ще посочим.

На първо място, разумът, вложен от законодателя при приемането на измененията в чл. 194, ал.4 и ал.5, беше именно да се отвори възможността при необходимост от своевременни и бързи действия за събиране на доказателства „по горещи следи”, първоначалните действия по разследването да се извършат от установилите се на мястото полицейски или митнически служители, без да се налага изчакване на разследващ полицай, разследващ митнически инспектор или следовател. По този начин се гарантира не само доказателствената стойност на изначално установените данни от показанията на очевидеца, от изземването на относими към разследването вещи и предмети, от обискиране на някое от присъстващите лица и пр., но и разтоварването на разследващите полицаи и следователите от необходимостта да са „навсякъде и по всяко време” под риска всяко действие, което не е проведено от тях, да остане без процесуална стойност.

Второ, препращането, което чл. 194, ал. 4 и ал. 5 прави към чл. 212, ал. 2, на практика е препращане към общите правила за разследване в хода на досъдебното производство, а тези общи правила са принципно субсидиарно приложими и при бързото производство по силата на чл. 361, доколкото не са дерогирани от особени норми. Логическата връзка между разпоредбите на чл. 361, чл. 194, ал. 4 и ал. 5 и чл. 212, ал. 2 не изключва, а напротив – потвърждава извода, че полицейският орган в МВР и митническият орган може да започне бързо производство чрез провеждане на първо действие по разследването (чл. 356, ал. 3), ако са реализирани предпоставките на чл. 356, ал.1 НПК.

И не на последно място, застъпването на виждането, че нормата чл. 194, ал.3 трябва да се тълкува стеснително и да се приеме, че същата визира само случаите на чл. 212, ал.2, без да включва в себе си възможността за намеса на полицията или митническите органи по реда на чл. 356, ал.3 НПК, би довело до абсурден извод, че при евентуално задържане на извършителя на местопрестъплението, установилите се там органи по чл. 194, ал.3 и ал.4 не могат да започнат бързо производство, но в същото време не могат и да пристъпят при условията на неотложност към разследване по общия ред (чл. 212, ал.2), тъй като бързото производство е задължителна процедура, щом са налице предпоставките на чл. 356, ал. 1 НПК. Липсва всякаква логика при очевидно престъпление полицейският или митническият орган да бездействат в очакване на местопроизшествието да пристигне компетентен разследващ орган (следовател или разследващ полицай или разследващ митнически инспектор), а при друга категория дела (напр. такива срещу неизвестен извършител), при които се налага провеждането на оглед по реда на чл. 212, ал.2, полицаят или митническият орган да може да пристъпи към това действие по разследването.
### Основания за започване на бързо производство. 
Фактическите и юридически предпоставки, при чието наличие съответният разследващ орган следва да пристъпи към започване на бързо производство, са четири и съществуват в алтернативност – чл. 356, ал. 1, т. 1-4 НПК. И в четирите хипотези прави впечатление, че законодателят целенасочено използва термина „лицето”, вместо „извършителя”, за да обозначи евентуалния автор на деянието. Това не е случайно. Понятието „извършител” предполага несъмнен фактически извод, че съответното лице е осъществило разследваното деяние. Докато изразът „лицето” има неутрален характер и на практика държи сметка, че не във всички случаи на задържане на местопрестъплението, или на откриване на явни следи от престъплението, или на посочване от очевидец, заловеното или посочено лице винаги и при всички положения е извършителят на престъплението. Това е последващ въпрос, който ще се изяснява с категоричност в хода на разследването.

Законовата формулировка „лицето е заловено при или непосредствено след извършване на престъплението” в никакъв случай не означава, че деянието по повод на което е осъществено залавянето, трябва несъмнено да разкрива обективните и субективни признаци на престъпление от общ характер. Достатъчно е в обективната действителност да са налице индиции за съставомерно поведение, а дали същото е с несъмнено престъпен характер е въпрос, който ще бъде изясняван впоследствие в хода на разследването. Затова понятието „престъпление”, използвано в чл. 356, ал.1, т. 1, има условен характер. Лицето, заловено при извършването на деяние, покриващо обективните признаци на кражба или грабеж например, може да се окаже невменяемо или малолетно, или да е действало при условията на фактическа грешка по чл. 14 НК, или случаят да е с явно незначителна обществена опасност, поради което деянието да не съставлява престъпление. Това обаче не се явява пречка при реализираното залавяне да започне бързо производство по реда на чл. 356, ал.3 НПК. Установената впоследствие невменяемост, малолетие, фактическа грешка или явно незначителна обществена опасност ще съставляват основания за прекратяване на образуваното бързо производство (чл. 24, ал. 1, т. 1). Залавянето на лицето винаги трябва да бъде във връзка с данните за съответното престъпление – при или непосредствено след извършването му. Да е заловено лицето означава същото да е заварено (открито) в хода или непосредствено след деянието (напр. при изнасяне на инкриминираната вещ, която е предмет на кражба), или да е уловено и задържано при започнало физическо преследване (напр. след като е възпроизвел смъртоносния изстрел към жертвата и тичайки е напуснал местопрестъплението). Не е случаен  и  използваният  в  НПК  израз  „заловено”,  вместо „задържано”. Задържането е правно регламентирана дейност, която законодателството ни обозначава именно с това легално понятие. Следователно задържане могат да извършват само компетентните държавни органи по реда и при условията на съответния нормативен акт. Докато залавянето е по-широко понятие и включва различните проявни форми на т.нар. „граждански арест” – напр. физическото задържане на извършителя от очевидци на инцидента до пристигане на полицейските органи; осъщественото преследване на извършителя от страна на пострадалия, който е успял да го задържи сам или чрез взаимни физически усилия с друго лице, като впоследствие е уведомил полицията за случилото се и пр. Ето защо „залавяне” по смисъла на чл. 356, ал. 1, т. 1 НПК ще е налице не само когато при осъществяването на своята оперативна дейност полицейските органи са констатирали очевидно престъпление и са пристъпили към задържане на неговия автор по реда на ЗМВР, но и когато присъствали на или в близост до местопрестъплението граждани (независимо дали същите са се установили там случайно или са изпълнявали възложени им частни охранителни функции) са осъществили фактическо задържане на завареното или преследвано лице до пристигането на полицията (относно задържането на престъпник от пострадалия или от трети лица). Няма значение дали заловеното лице е оказало някаква съпротива или се е примирило с факта на задържането му.

Лицето ще се счита за заловено при извършване на престъплението, когато неговото залавяне е реализирано в момента, в който се осъществяват признаците на изпълнителното деяние на съответното престъпление, т.е. когато изпълнението е започнало, но не е приключило. В случая лицето е заварено в момента на изпълнителната дейност (когато държи високорисковото наркотично вещество – чл. 354а, ал. 3 НК; когато започва да упражнява физическа принуда към пострадалия, с цел отнемане на вещи от негово владение – чл. 198, ал. 1 НК; когато пристъпва към заплащане чрез прокарване в обръщение на подправени парични знаци – чл. 244, ал. 1 НК; когато предлага дар на длъжностно лице – чл. 304, ал. 1 НК и пр.). Това не означава, че залавяне при извършване на деянието е възможно само при случаите на опит към съответното престъпление. Напълно допустимо е залавянето при извършване на престъплението да е реализирано и при довършено престъпление, напр. ако престъпната дейност има формален характер (чл. 354, ал. 1 НК, чл. 343б, ал. 1 НК и пр.).

Залавяне непосредствено след извършване на престъплението ще е налице, когато изпълнителното деяние на съответната престъпна дейност е било осъществено, независимо дали са настъпили резултатните общественоопасни последици. Възможно е тези последици да са настъпили, с което престъплението да е довършено (напр. вещта е отнета от владение на пострадалия и деецът се е отдалечил от местопрестъплението, установявайки своя трайна фактическа или разпоредителна власт върху предмета, след което е достигнат и задържан от органите на полицията), или да е реализиран довършен опит, при който изпълнителното деяние на престъплението е довършено, но не е настъпил престъпният резултат (напр. деецът е задържан непосредствено след като е произвел изстрел към тялото на пострадалия, с който обаче не е успял да причини целеното умъртвяване). Затова законодателят е използвал като по-удачна формулировката „след извършване”, а не след „довършване” на престъплението. Изискването залавянето да следва непосредствено извършеното престъпление означава, че очевидността на случая не предполага дълъг времеви период между осъществената престъпна дейност и задържането на лицето, сочено като неин автор. Именно тази времева непосредственост е една от възможните гаранции, че заловеното лице е идентично с фактическия извършител на престъплението.

Когато върху тялото или дрехите на лицето има явни следи от престъплението, следва да започне бързо производство при условията на чл. 356, ал. 3, вр. ал. 1, т. 2 НПК. Следи от престъплението в случая ще съставляват всички материални белези, признаци и знаци, които имат фактическа връзка с осъщественото деяние (косми, кръв, изгаряне и пр.) и чието последващо приобщаване като веществени доказателства (чрез оглед, освидетелстване, изземване или обиск) в хода на образуваното бързо производство е от съществено значение за разкриване на обективната истина. Няма спор, че към момента на констатиране на въпросните следи, същите няма да съставляват веществени доказателства поради факта, че наказателното производство не е започнало, действия по разследването не са извършвани, протоколи за такива действия не са съставяни. Но закрепването им като веществени доказателства може да стане още с първото действие по разследването, с което се слага началото на бързото производство. Затова понятието „следи от престъплението” е използвано в различен смисъл в чл. 356, ал. 1, т. 2 и в чл. 109 НПК. В единия случай законодателят има предвид фактическите следи, които нямат статут на доказателства към момента на първоначалното им визуално възприемане, а в другия – вече събрани и проверени като веществени доказателства предмети, върху които има следи от престъплението (чл. 109).

Разпоредбата на чл. 356, ал. 1, т. 2 съдържа ценно указание – следите да са налични върху дрехите или тялото на установеното лице, т.е. да са външно забележими. Ако съответната следа е укрита в дрехата (напр. чрез поставянето й във вътрешен джоб) или в тялото (напр. при практикуваното напоследък трансгранично пренасяне на забранени предмети чрез поглъщането им от преносителя), буквалният прочит на нормата налага извода, че няма да е налице коментираното основание за започване на бързо производство. В тези случаи трябва да се прецени дали не сме изправени пред първата хипотеза на чл. 356, ал. 1 – залавяне на лицето при извършване на престъпление, ако укриването на предмета във вътрешната част на дрехите или тялото съставлява самостоятелен вид престъпление (напр. вещно укривателство, държане на наркотично вещество, пренасяне на наркотик през границата на страната и пр.). Аргумент в полза на заключението, че само намиращите се върху тялото и дрехите, а не укритите вътре в тях следи ще са основание за приложение на чл. 356, ал.1, т.2, е и нормативното изискване инкриминираните следи да бъдат явни. А те ще са такива, именно когато се намират на външно забележими места.

Започването на бързото производство при условията на чл. 356, ал.1, т.2 обслужва субсидиарно случаите на т. 1 на същата алинея. Ако лицето не е било заловено при или непосредствено след извършване на престъплението, възможността за провеждане на бързо производство не отпада. Чрез проведените незабавно след деянието оперативно – издирвателни действия е възможно, макар и не непосредствено във времето, да бъде установено лице, върху чиито тяло или дрехи има следи от престъпната дейност. Но основанието на чл. 356, ал. 1, т. 2 ще намери приложение, само ако откриването на лицето и следите от престъплението са в приближена фактическа връзка с извършеното деяние – напр. констатирано е престъплението, а няколко часа по – късно е открито и лице със следи по дрехите или тялото. В противен случай, ако са налице само данни за извършено престъпление, без перспективата в най-близко време да се установят данни за неговия автор, отговарящи на условията по чл. 356, ал. 1, т. 2, няма пречка разследващият орган да започне производство по общия ред (при условията на неотложност – чл. 212, ал. 2), след което по реда на чл. 215 да се възложат действия по издирване на извършителя. Тези издирвателни действия могат да продължат значително или по-кратко време, но последващото откриване на лицето, дори върху тялото или дрехите му да са налице явни следи от престъплението, не може да доведе до преминаване на започналото разследване от такова по общия ред (чл. 212, ал. 2) в бързо производство.

Изложеното дотук налага няколко обобщени извода:

а) ако по време или непосредствено след извършване на престъплението лицето е било заловено, бързото производство ще започне при условията на чл. 356, ал. 3, вр. ал. 1, т. 1 НПК, независимо дали върху тялото или дрехите му са открити или не явни следи от престъпната дейност;

б) ако лицето не е било заловено при или непосредствено след извършване на деянието, а в един следващ момент, който не е значително отдалечен във времево отношение и върху тялото или дрехите на това лице бъдат открити явни следи от престъплението, процедурата ще започне по реда на чл. 356, ал. 3, вр. ал. 1, т. 2 НПК;

в) ако е било извършено престъпление, изискващо необходимост от неотложно събиране на доказателства (чрез разпити, огледи и пр.), но извършителят не е бил заловен при или непосредствено след деянието и няма перспектива в краткосрочен план авторството да се установи по друг начин (напр. чрез откриване на лице с явни следи върху тялото или дрехите), наказателното разследване ще започне по реда на чл. 212, ал. 2 и последващо възлагане на издирвателни действия съгласно чл. 215 НПК.

Личното явяване на лицето пред съответните органи на МВР, разследващия орган или прокурора с признание за извършено престъпление, е основание за започване на бързо производство по чл. 356, ал. 1, т. 3 НПК. Приоритетната приложимост на тази разпоредба пред нормата на чл. 210, вр. чл. 208, т. 3 НПК вече беше изяснена.

Когато очевидец посочи лицето, извършило престъплението, бързото производство ще започне на основание чл. 356, ал. 1, т. 4 НПК. Под очевидец в случая следва да разбираме всяко лице, което фактически е наблюдавало и възприело престъпната дейност на обвиняемия, независимо дали визуалните му възприятия са били преки или посредством заснемащи устройства (напр. камера за видеонаблюдение). Не е необходимо очевидецът да познава извършителя и да е наясно с данните за неговата самоличност. Достатъчно е визуално да е възприел как деецът осъществява престъплението. Не се изисква и особена форма за осъществяване на цитираното в чл. 356, ал. 1, т. 4 посочване на лицето. Става дума за извънпроцесуално фактическо действие, което може да се извърши неформално с физически телодвижения или устни изявления пред органите, компетентни да започнат наказателното разследване. Няма никаква законна пречка впоследствие, в хода на вече образуваното бързо производство, това посочване да бъде процесуално закрепено с разпознаване на извършителя по реда на чл. 171, ал. 7 НПК.

### Уведомяване на прокурора. 

Щом установи, че е налице някое от визираните в чл. 356, ал. 1 основания за образуване на бързо производство, органът, компетентен да започне разследването, има най-напред задължението незабавно да уведоми прокурора – чл. 356, ал. 2 НПК, още преди да пристъпи към първото действие по разследването. Порочната практика уведомяването на съответната наблюдаваща прокуратура чрез изпращане на писмено съобщение за вече образувано бързо производство да се извършва след като първоначалните действия по разследването са били осъществени, съставлява процесуално нарушение и не държи сметка за логиката на законодателя, вложена в разпоредбите на чл. 356, ал. 2 и чл. 212, ал. 3 НПК. Още повече, че този въпрос беше изяснен в правната доктрина малко след влизане в сила на новия НПК по следния начин: „При незабавното и бързо производство, незабавното уведомяване означава, то да се извърши, преди да са предприети действия по разследването. Изводът е несъмнен, защото правилото за уведомяване е формулирано непосредствено след разпоредбата, която сочи кога се провежда бързо, респ. незабавно производство и преди разпоредбата за образуването на производството с първото действие по разследването (чл. 356, ал. 2 НПК). В това законодателно решение има резон, най-малкото по две причини. Първо, бързо и незабавно производство се провежда при наличието на данни за лицето, извършило престъплението, поради което уведомяването на прокурора е гаранция за спазване на неговите права и законни интереси. Втората причина – бързото и незабавно производство може да се реализира в по-голямата си част, а и напълно, с извършване на действия по разследването на самото местопроизшествие. Ако не съществува задължение за уведомяване преди извършване на действията, това означава разследването да приключи без ръководството и надзор на прокурора”.

При образуване на досъдебно производство по общата наказателна процедура чрез първо действие по разследването (чл. 212, ал. 2), разследващият орган уведомява прокурора след извършване на съответното действие (чл. 212, ал. 3), защото в случая основната процесуална дейност предстои и прокурорът следва занапред да встъпи в надзорните си правомощия.

Ако разследващият орган е установил основание за започване на бързо производство и незабавно е пристъпил към първото действие по разследването, без да уведоми прокурора, е налице формално процесуално нарушение на чл. 356, ал. 2 НПК. То обаче не е съществено, защото не може да повлияе на законосъобразността на извършените действия по разследването, ако разбира се при тях са спазени правилата на НПК, нито да накърни или ограничи права и законни интереси на участниците в производството. В случая става дума за вътрешнослужебни отношения между разследващите органи и прокуратурата, в рамките на които съответните нарушения могат да наложат дисциплинарна отговорност по ЗМВР или ЗСВ, но не и да опорочат събраните доказателства и установените чрез тях факти.

### Започване на разследването. 

След като установи едно от основанията за провеждане на бързо производство и уведоми за това компетентната прокуратура, разследващият орган незабавно следва да пристъпи към образуването на бързо производство чрез съставянето на акта за първото действие по разследването. Не е необходимо разследващият орган да извършва някакво формално устно или писмено изявление, че започва бързо производство – същото се счита за образувано по силата на закона (чл. 356, ал. 3), щом се състави актът за първото действие по разследването. Извършено ли е по реда на НПК такова действие, наказателният процес е започнал. Но не самото действие по разследването поставя началото на бързото производство, а съставянето на акта за неговото провеждане.

Тук е мястото да се обърне внимание на допуснатата от законодателя словесна непрецизност при редактирането на нормата, което налага въпроса какво се има предвид под „акт за първото действие по разследването”. Историческото и сравнително тълкуване на разпоредбата чрез съпоставянето и с тази на чл. 212, ал. 2 налагат извода, че под акт за първото действие по разследването всъщност се има предвид съставянето на протокола за това действие. Първоначалната редакция на чл. 212, ал. 2 използваше същата словесна конструкция – при условията на неотложност наказателното разследване по общия ред се считаше за образувано „със съставянето на акта за първото действие ...”. По-късно, за юридическа прецизност тази формулировка беше променена с израза, че досъдебното производство се счита за образувано „със съставянето на протокола за първото действие...”, което категорично изясни, че не самото действие по разследването, а оформянето на протокола за неговото провеждане, поставят началото на наказателното производство в хипотезата на чл. 212, ал. 2 НПК. Разпоредбата на чл. 356, ал. 3 обаче не беше синхронизирана с цитираните изменения. В нея остана старият текст, че бързото производство се счита за образувано „със съставянето на акта за първото действие....”, което може да създаде объркване, доколкото логично се поставят въпросите умишлено ли законодателят е запазил това словесно разграничение – протокол за първото действие и акт за първото действие по разследването; има ли разлика между тези две понятия; кой юридически факт в крайна сметка ще положи началото на бързото производство (самото действие по разследването или съставянето на протокол за него) и пр.

Няма правна логика понятието „акт” в чл. 356, ал.3 да се тълкува в смисъл различен от „протокол за първото действие по разследването”. Законодателният пропуск да се коригира редакцията на коментираната разпоредба не следва да води до нейното неправилно приложение. Още повече, че и при действието на старата редакция на чл. 212, ал.2 нямаше спор, че под „акт за първото действие” се разбира всъщност протоколът за неговото извършване и това виждане беше закрепено и в доктрината.

И така, в обобщение следва да посочим, че по силата на чл. 356, ал.3 бързото производство ще се счита за започнато, когато разследващият орган е провел първото действие по разследването и е закрепил резултатите от него в нарочен протокол, без да е необходимо в този протокол да се вписва изявление, че с него се поставя началото на процеса. Липсва ли протокол, липсва и действие по разследването и този извод несъмнено се налага от нормата на чл. 128 НПК, съгласно която „за всяко действие по разследването ... се съставя протокол на мястото, където то е извършено”. В това отношение – пише В.Вучков - „....законодателят не предвижда никакво изключение, независимо от затрудненията от практическо естество, които биха могли да възникнат”. „Недопустимо е да се извършват следствени и съдебни действия, които не се отразяват в съответни протоколи”.

Законът не съдържа ограничение за вида и характера на първото действие по разследването, с чийто протокол се поставя началото на бързото производство. Това може да бъде всяко едно от изброените в чл. 136 като способи на доказване действия – разпит, експертиза, оглед, претърсване, изземване, следствен експеримент, разпознаване на лица и предмети и специални разузнавателни средства (СРС). Разбира се, възможността първото такова действие да е назначаването на експертиза или приложението на СРС е по-скоро екзотична житейска хипотеза, но правно ограничение в тази насока няма. Вярно е, че в чл. 356, ал. 3 се използва терминът „действие по разследването”, а в чл. 136 – „способи на доказване”, но както се сочи в доктрината „.....тези действия, от гледна точка на доказването се обозначават с израза „способи на доказване”, а от гледна точка на извършваната дейност: на досъдебното производство – „действия по разследване”, а в съдебната фаза – „съдебни следствени действия”....Всички други действия, извън действията по разследването и съдебните следствени, се обозначават в НПК като „други процесуални действия” – образуване, прекратяване, спиране на производството, предявяване на разследването, на постановлението за привличане на обвиняем и т.н. Чрез тези действия не се събират и проверяват доказателства, затова те не са нито действия по разследването, нито съдебни следствени действия. ” 

Бързото производство може да започне с всяко от изброените в чл. 136 действия по разследването и липсата на ограничение в тази насока отличава образуването на процеса по реда на чл. 356, ал. 3 от началото на досъдебното производство по общия ред в хипотезата на чл. 212, ал. 2, която освен изискването за неотложност на случая, допуска само конкретно изброените доказателствени способи – оглед, освидетелстване, претърсване, изземване, вкл. и обиск и разпит на свидетели.

Интересен практически въпрос е може ли бързото производство да се счита за образувано със съставянето на протокол за доброволно предаване на предмети или книжа, чрез който същите се приобщават като веществени доказателства в хода на разследването. Отговорът на този въпрос е необходим, доколкото при множество от случаите в лицата, задържани при условията на чл. 356, ал. 1, при или непосредствено след престъплението биват открити различни вещи, свързани с инкриминираното деяние – вещи, предмет на осъществената кражба или грабеж; наркотични вещества; вещи, използвани като средство на престъплението (напр. чук за разбиване на прегради) и пр. Трябва ли в случаите, в които задържаното лице пожелае да предаде доброволно процесната вещ, без да се пристъпва към нейното принудително изземване, разследващият орган най-напред да извърши първо действие по разследването измежду изрично изброените в чл. 136, а едва след това – да пристъпи към оформянето на протокол за доброволно предаване и приобщаване на въпросната вещ в хода на вече образуваното производство? Считаме, че това не е необходимо и че бързото производство може да се приеме за образувано директно със съставянето на протокола за доброволно предаване, с който към делото започва първото приобщаване на веществени доказателства. Вярно е, че в чл. 136 доброволното предаване не е обозначено като способ на доказване, респ. и като действие по разследването. Но в цитираната разпоредба не са включени и способи като освидетелстването (чл.158) и обискът (чл.164), които безспорно съставляват действия по разследването, съществуващи като разновидности на огледа, претърсването и изземването. Чрез тях категорично може да започне бързо производство по реда на чл. 356, ал. 3 НПК. Не е по-различно и положението с доброволното предаване на предмети, регламентирано в чл. 159 като  част  от  регламента  на  раздел  V,  гл.  ХІV  от НПК  – „Претърсване и изземване”. От гледна точка на процесуалната стойност на едно веществено доказателство няма никакво значение дали същото е било предадено доброволно при условията на чл. 159 или иззето принудително от фактическия му държател при условията на чл. 161 и сл., ако при посочените действия са били стриктно спазени правилата на НПК.

Без значение е и фактът, че в правната теория съществуват противоречиви становища дали доброволното предаване по чл. 159 е част от регламента на претърсването и изземването или става дума за самостоятелен способ, респ. за самостоятелно действие по разследването. Някои автори приемат, че доброволното предаване не е нито изземване, нито негова разновидност, а се явява самостоятелен способ за събиране на доказателства, осъществяван извън рамките на изземването, поради което регламентът му следва да бъде изваден извън този раздел. В тази насока разсъждава и В. Вучков, според когото „.... новият процесуален закон не е отчел тази необходимост...”, както и че „... би било разумно de lege ferenda разпоредбата на чл. 159 НПК (или сходна разпоредба) да бъде изведена в началото на Глава четиринадесета на НПК („Способи за доказване”) и по-конкретно сред „Общите положения” по Раздел първи, макар и да не се включва като самостоятелен способ за събиране на доказателствен материал.” 

Спорът дали доброволното предаване е самостоятелно действие по разследването или част от регламента на претърсването и изземването всъщност отмества по-значимия в случая въпрос – може ли чрез доброволно предаване на предмети и документи и съставянето на протокол за това да започне бързо производство при условията на чл. 356, ал.3 НПК. След като веднъж стигнахме до извода, че действията по разследването служат за събирането и проверка на доказателства, няма как да изключим от обхвата на тези действия и доброволното предаване, защото безспорно чрез него към делото се приобщават веществени доказателства. Противното би означавало да признаем, че съществува възможност за включване на веществени доказателства без да се провеждат действия по разследването. Следователно, доброволното предаване при всички положения е действие по разследването по смисъла на чл. 356, ал. 3, както и способ на доказване, макар и да не е посочен в чл. 136, тъй като отговаря на критериите на НПК – чрез него се събират веществени доказателства; провеждането му се отразява в нарочен протокол за доброволно предаване; този протокол трябва да е съставен от компетентен разследващ орган и подписан от лицето, предало доброволно процесните вещи (именно в тази светлина са разгледани протоколите по чл. 159 НПК). Това налага и да застъпим като правилно становището, че при залавяне на лицето при или непосредствено след извършване на престъплението или в другите възможни случаи по чл. 356, ал.1, разследващият орган може да започне бързото производство чрез съставянето на протокол за доброволно предаване като акт за първото действие по разследването, а впоследствие – да пристъпи и към прилагане на останалите доказателствени способи. В случаи на неотложност по чл. 212, ал.2 НПК обаче, досъдебното производство не може да се счита за образувано по общия ред въз основа на съставен протокол за доброволно предаване. Така е, защото допустимите в тази хипотеза действия са изчерпателно изброени и съставянето на подобни протоколи не фигурира сред тях.

Освен предпоставките на чл. 356, ал. 1, необоримата презумпция, че бързото производство се счита за образувано с акта на първото действие по разследването не изисква да е налице и неотложност на случая, така както е формулирано правилото в чл. 212, ал. 2 НПК. При общата наказателна процедура производството ще се счита за образувано, ако незабавното извършване на някое от изброените действия по разследването е единствена възможност за събиране и запазване на доказателства; в противен случай процесът ще започне с постановление на прокурора по реда на чл. 212, ал. 1 НПК. В чл. 356, ал. 3 обаче законодателят не е въвел правилото, че съставянето на протокола за първото действие по разследването ще доведе до образуване на бързо производство, само ако извършването на това действие е неповторима възможност за закрепване на конкретни доказателства. Логиката е очевидна – в хипотезите на чл. 356, ал.1 самият характер на фактическата ситуация имплицитно съдържа в себе си елемент на неотложност, тъй като се касае до очевидно, флагрантно престъпление, за чието своевременно разследване не се налага задълбочена преценка налице ли е законен повод и достатъчно данни; има ли опасност ако не се пристъпи към действие по разследването да се създадат пречки за събиране на ценни доказателства и т.н.