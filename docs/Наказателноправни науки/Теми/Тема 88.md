---
title: Въпрос 88
---

# **Въпрос 88. Особени правила за разглеждане на дела за престъпления, извършени от непълнолетни лица. Особени правила за разглеждане на престъпления, извършени от лица, които не владеят български език.**
## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2088.mp3" type="audio/mpeg">
        </audio>
    </div>

    
## **Особени правила за разглеждане на дела за престъпления, извършени от непълнолетни лица.** 
### Обща характеристика
**Специална закрила на непълнолетните**

КРБ закриля децата и непълнолетните, като към тях се прилагат специфични грижи към личността на непълнолетния (чл. 47, ал. 1 КРБ).

Засилени мерки за закрила на тази категория лица произтичат и от много международни актове – Правилата на ООН относно минималните стандарти, отнасящи се до младежката престъпност (т. нар. Пекински правила); Насоките на Комитета на Министрите на Съвета на Европа за правосъдие, съобразено с висшия интерес на детето, приети от Комитета на министрите на Съвета на Европа на 17 ноември 2010 г.; Директива (ЕС) 2016/800 на Европейския парламент и на Съвета от 11 май 2016 година относно процесуалните гаранции за децата, които са заподозрени или обвиняеми в рамките на наказателното производство и други.

Необходимостта от създаване на особени правила за разглеждане на дела за престъпления, извършени от непълнолетните е предопределена от тази специалната закрила на тази категория лица. Тези лица, с оглед на тяхната възраст (между 14 и 18 годишна възраст), се характеризират с липсата на изградени напълно психофизически и социални качества за правилно ориентиране в действителността, което обуславя и необходимост от специална засилена правна защита.

Традиционно българския законодател регламентира особени правила по отношение на непълнолетните в различните клонове на правото. С оглед на разглежданата проблематика са важни тези актове или разпоредби в тях, които се отнасят до извършени от тях престъпления. Това са Особените правила за непълнолетните в НК (глава шеста), Особените правила за разглеждане на делата за престъпления, извършени от непълнолетни в НПК (глава тридесет) и специалния закон за борба срещу противообществените прояви на малолетните и непълнолетните.

Целта на тези заселени грижи е съхранителното третиране на непълнолетните извършители на престъпления с оглед на тяхното поправяне и превъзпитание, като се отчита неукрепнала им психика, социална и физическа незрялост и липсата на житейски опит и знания.

Поради това законодателствата, в частност и българското, за постигане на тези цели въвеждат допълнителни изисквания при разглеждане и решаване на делата за престъпления, извършени от непълнолетни.

**Прилагане на общите правила**

За разлика от другите особени правила в глава тридесета на НПК няма разпоредба, която да препраща към се общите правила, доколкото няма особени правила. Това не означава, че когато няма регламентирани особени правила, не се прилагат общите. Глава тридесета на НПК създава особени правила за разглеждане на делата за престъпления, извършени от непълнолетни, с оглед на създаване на по-големи гаранции за съхранителното третиране при разглеждането и решаването на делото, а не за изключване на приложението на общите правила.
### Общи специфични изисквания при разглеждане на делата за престъпления, извършени от непълнолетни
Значителна част от особените правила за разглеждане на делата за престъпления, извършени от непълнолетни регламентират допълнителни изисквания към разглеждането на делата, които осигуряват ефективното упражняване на права и законни интереси на непълнолетните обвиняеми (и подсъдими) и съхранително третиране по време на производството.

Посочените по-долу специфични изисквания са определени като общи поради приложението им в двете фази на наказателното производство. Отделно ще бъдат разгледани особеностите, които намират проявление само в досъдебното или съдебното производство.

**Задължително участие на защитник по тази категория дела**

Това правило е извън уредбата на глава тридесета на НПК. То се съдържа в разпоредбата на чл. 94, ал. 1, т. 1 НПК. Участието на защитник в наказателното производство е задължително, когато обвиняемият е непълнолетен. Защитник може да бъде само адвокат – чл. 94, ал. 3 НПК. 

Това изискване на законодателя е преди всичко в интерес на самия обвиняем. Личната защита по тази категория дела е ограничена и затруднена, а оттам и неефикасна, поради психофизиологическата незрялост и бедния житейски опит. 

Задължителната защита в тези случаи е предвидена и в интерес на държавата и обществото. Квалифицираната помощ от защитник – адвокат ще допринесе за обективно, всестранно, пълно и качествено провеждане на разследването, за разкриване на обективната истина и постановяването на законна, обоснована и справедлива присъда.

Тази защита е абсолютно необходима и нарушаването й е съществено процесуално нарушение, което води до отмяна на извършеното действие и в крайна сметка до отмяна на постановения съдебен акт. 

Необходимо е едно уточнение – когато на непълнолетния обвиняем не е била осигурена задължителна защита, но към момента на констатиране на нарушението той е навършил пълнолетие, връщането на делото от съда на прокурора, поради допуснато неотстранимо процесуално нарушение е напълно безпредметно (т. р. № 2 – 2002 – ОСНК).

**Изисквания за специална подготовка на ръководно – решаващия орган**

Допълнителни изисквания по отношение на подготовката на разследващите органи. По делата за престъпления, извършени от непълнолетни, досъдебното производство се провежда от определени разследващи органи със специална подготовка (чл. 385 НПК). Отделен е въпросът, как на практика се реализира това изискване.

Допълнителни изисквания по отношение на съдебните заседатели. Съдебните заседатели трябва да бъдат учители или възпитатели (чл. 390, ал. 2 НПК). Нарушаването на това изискване е съществено процесуално нарушение и води до незаконен състав на съда, поради което постановеният съдебен акт следва да бъде отменен като незаконосъобразен.

**Участие на педагог или психолог при разпита на непълнолетния обвиняем**

Разпоредбата на чл. 388 НПК регламентира когато е необходимо, при разпита на непълнолетния обвиняем да участва педагог или психолог, който с разрешение на разследващия орган може да му поставя въпроси. Педагогът или психологът има право да се запознае с протокола за разпит и да направи бележки по точността и пълнотата на записаното в него.

Участието на тези специалисти преследва две цели. То е насочено към подпомагане на дейността на държавните органи чрез адаптиране на допуснатите въпроси по начин, позволяващ разбирането им от непълнолетния с оглед неговите възрастови особености и правилното им отразяване в изготвения протокол. Същевременно тези специалисти улесняват значително с оглед на тяхната квалификация и опит установяването на добър контакт между разпитвания непълнолетен и разследващия орган. 

Участието на педагог или психолог гарантира правото на защита на непълнолетния, тъй като осигурява правилното разбиране и точното записване на дадените от него обяснения и отговорите му по време на разпита.

От буквалното тълкуване на цитираната разпоредба може да бъде направен извода, че участието на педагог или психолог е допустимо само при провеждането на разпита на непълнолетния обвиняем на досъдебната фаза. Нелогично и несъответстващо на целите на този институт е подобно ограничение.

Затова разпоредбата на чл. 388 НПК следва да се тълкува разширително и това правило да важи и за съдебната фаза с оглед на принципа за централното място на съдебното производство (чл. 7, ал. 1 НПК). 

Процесуалният статут на педагога или психолога е на самостоятелни участници в наказателния процес, които подпомагат държавните органи чрез притежаваните от тях знания и опит в областта на детската психология, педагогика и психологическо консултиране.

НПК не урежда подробно техните права и задължения. Разпоредбата на чл. 388 НПК дава право на педагога или психолога с разрешение на разследващия орган да поставя въпроси на разпитвания непълнолетен. Всеки от тях има право да се запознае с протокола за разпит и да направи бележки по точността и пълнотата на записаното в него. 

Неучастието на педагога или психолога при разпита на непълнолетния обвиняем не е съществено процесуално нарушение, тъй като участието им е зависимост от преценката на разследващия орган (произтича от израза в разпоредбата „когато е необходимо“).

**Участието на родителите или попечителите при разглеждането на делата**

Родителите или попечителите на непълнолетния обвиняем (подсъдим) могат да участват и в двете фази на наказателното производство (чл. 389 НПК и чл. 392 НПК).

Ролята на родителите и попечителите по делата за престъпления, извършени от непълнолетни е в две насоки. 

НПК и съдебна практика обвързва участието на родителите и попечителите с разкриването на обективната истина чрез участие в събирането и проверката на доказателствените материали и възможността да правят искания, бележки и възражения.

В международните актове (Правилата на ООН относно минималните стандарти, отнасящи се до младежката престъпност – Пекински правила, Директива (ЕС) 2016/800 на Европейския парламент и на Съвета от 11 май 2016 година относно процесуалните гаранции за децата, които са заподозрени или обвиняеми в рамките на наказателното производство и други) с оглед на висшите интереси на детето се отреждат и друга, по-различна роля. Участието на родителите е насочено към осигуряване на психологическа и морална подкрепа, каквато не би могла да бъде предоставена дори със задължителното участие на професионален защитник

Родителите или попечителите се призовават задължително за предявяване на разследването (чл. 389, ал. 1 НПК) и за съдебното заседание (чл. 392, ал. 1 НПК).

Непризоваването или нередовното призоваване на родителите или попечителя представлява съществено процесуално нарушение, тъй като води до ограничаване на техните процесуални права да участват в процеса, а също така накърнява и правото на непълнолетния обвиняем (подсъдим) на защита.

Родителите и попечителите са самостоятелни участници. Те са специфични участници само в тази категория наказателни дела. Те не са процесуални представители на непълнолетния обвиняем (подсъдим).

Родителите и попечителите са акцесорни участници. Тяхното участие в наказателното производство е предоставено на тяхната преценка (чл. 389, ал. 2 НПК и чл. 392, ал. 2 НПК).

Процесуалните права на родителите и попечители са лаконично уредени в разпоредбата на чл. 392, ал. 1 НПК. Те имат право да участват при събирането и проверката на доказателствения материал и да правят искания, бележки и възражения.

При тази категория лица има съвместимост на няколко процесуални дейности. В производството те могат да участват още като защитници на непълнолетния обвиняем (подсъдим), като свидетели и при допуснат граждански иск – като граждански ответници.

Родителите или попечителите имат роля и при мерките за неотклонение по отношение на непълнолетния (чл. 386, ал. 1, т. 1 НПК).

**Особености на мерките за неотклонение спрямо непълнолетните**

С оглед на съхранителното третиране законодателят е регламентирал специфични мерки, които се различават значително от общите мерки за неотклонение по отношение на пълнолетните лица. 

Спрямо непълнолетни могат да се вземат четири вида мерки за неотклонение: надзор на родителите или на попечителя; надзор на администрацията на възпитателното заведение, в което непълнолетният е настанен; надзор на инспектора при детска педагогическа стая или на член на местната комисия за борба с противообществените прояви на малолетните и непълнолетните; задържане под стража (чл. 386, ал. 1 НПК).

Мярката за неотклонение задържане под стража се взема в изключителни случаи (чл. 386, ал. 2 НПК). Първите три мерки не се прилагат по отношение на пълнолетни обвиняеми. Мярката за неотклонение задържане под стража е обща и за пълнолетни и за непълнолетни. 

НПК урежда нарочни правила за изпълнение на мерките за неотклонение по отношение на непълнолетните обвиняеми.

Предаването на непълнолетни под надзор на лицата и на съответните органи става срещу подписка, с която те се задължават да упражняват възпитателен надзор върху непълнолетния, да следят за поведението му и да осигурят явяването му пред разследващия орган и съда. При виновно неизпълнение на поетите задължения на тези лица може да се налага глоба до петстотин лева (чл. 386, ал. 3 НПК).

В случаите на задържане под стража непълнолетните се настаняват в подходящи помещения отделно от пълнолетните, като незабавно се съобщава на техните родители или попечители и на директора на учебното заведение, когато задържаният е ученик (чл. 386, ал. 4 НПК). С цел да се защити най-добрият интерес на непълнолетния, уведомяването на посочените лица може да се отложи за срок до 24 часа, когато е налице неотложна необходимост, за да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство. Отлагането на това уведомяване се прилага с оглед на особените обстоятелства на всеки конкретен случай, като не надхвърля необходимото и не се основава само на вида или тежестта на извършеното престъпление. В този случай за задържането и за отлагане на уведомяването незабавно се уведомява Държавната агенция за закрила на детето (чл. 386, ал. 5 НПК).

**Събиране на доказателства за личността на непълнолетния**

При извършване на разследването в досъдебното производство и при съдебното следствие, личността на непълнолетния обвиняем е предмет на специално разследване. Това допълва предмета на доказване по тази категория дела с доказателства в тази насока.

При разследването и съдебното следствие се събират доказателства за деня, месеца и годината на раждането на непълнолетния, за образованието, за средата и условията, при които е живял, и доказателства дали престъплението не се дължи на влияние на пълнолетни лица (чл. 387 НПК).

Събирането на данни за личността на непълнолетния обвиняем включва проучване за родителите (живее ли в пълно семейство, какви са взаимоотношенията между членовете на семейството, на кой от родителите са възложени грижите по отглеждането и възпитанието при развод или фактическа раздяла, кое лице различно от родителите, полага постоянни грижи), събиране на информация за неговите интереси, хобита, любими филми, игри, за поведението му преди извършване на престъплението и други.

Повечето информация за личността на непълнолетния дава възможност за постигане на по-правилно определяне на наказанието (или освобождаването от наказателна отговорност с налагане на възпитателни мерки) с оглед на неговото по-пълноценното поправяне и превъзпитание.
### Специфични изисквания на досъдебното производство при разглеждане на делата за престъпления, извършени от непълнолетни
НПК регламентира само едно специфично правило за досъдебното производство по дела за престъпления, извършени от непълнолетни. За всички останали действия се прилагат общите правила.

За предявяване на разследването задължително се уведомяват и родителите или попечителите на непълнолетния обвиняем (чл. 389, ал. 1 НПК).

Родителите или попечителят на непълнолетния обвиняем присъстват на предявяването, ако поискат това (чл. 389, ал. 2 НПК).
### Специфични изисквания в съдебното производство при разглеждане на делата за престъпления, извършени от непълнолетни
**Състав на съда**

Първоинстанционният съд по делата срещу непълнолетни заседава в състав от един съдия и двама съдебни заседатели, а при разширения състав (по чл. 28, ал. 1, т. 3 НПК) – от двама съдии и трима съдебни заседатели (чл. 390, ал. 1 НПК). Задължителното разглеждане на делото от съдебен състав със съдебни заседатели е гаранция за по-ефективната защита на правата на непълнолетния подсъдим.

Съдебните заседатели трябва да бъдат учители или възпитатели (чл. 390, ал. 2 НПК).

**Препращане на делото на друг съд**

Когато непълнолетният е военнослужещ, делото се разглежда по реда на глава тридесет и първа (чл. 390, ал. 3 НПК), т.е. разглежда се от военен съд. Тази разпоредба е свързана с „възмъжаването“, когато лицето е станало военнослужещ. Тогава то е придобило повече социален и житейски опит.

**Ограничаване на публичността в съдебното заседание**

Съдебното заседание по дела срещу непълнолетни се води при закрити врати, освен ако съдът намери, че е в обществен интерес делото да се разгледа в публично заседание (чл. 391, ал. 1 НПК). По преценка на съда в съдебното заседание могат да бъдат поканени инспектори при детска педагогическа стая и представители на учебното заведение, в което учи непълнолетният (чл. 391, ал. 2 НПК).

**Лица, които се участват за съдебното заседание**

По дела срещу непълнолетни участието на прокурор е задължително (чл. 392, ал. 3 НПК). Разпоредбата важи за всички категории престъпни деяния – както за такива от общ характер, така и за тези от частен характер.

Законодателно решение на чл. 392, ал. 3 НПК по отношение на престъпленията от частен характер е остатък от старата правна уредба за ролята на прокурора, когато той осъществяваше надзор за законност по дела, които се преследват по тъжба на пострадалия (чл. 45, ал. 1 НПК от 1974 г. – отм.). При приемането на действащия НПК буквално е възпроизведен текстът на чл. 384, ал. 3 НПК от 1974 г., без да е съобразено отпадането на посочената функция на прокурора. Затова разпоредбата на чл. 392, ал. 3 НПК следва да бъде корективно тълкувана по отношение на делата за престъпления от частен характер, извършени от непълнолетни. Участието на прокурора в тази категория дела следва да бъде само при условията на чл. 48 НПК и чл. 49 НПК.

По тази категория дела се призовават задължително родителите или попечителите на непълнолетния подсъдим (чл. 392, ал. 1 НПК). Неявяването на родителите или попечителя не е пречка за разглеждане на делото, освен ако съдът намери участието им за необходимо. За тяхната роля и процесуален статут вече стана дума по-напред.

По тези дела не участва частен обвинител (чл. 392, ал. 4 НПК). По тях може да бъде предявен и допуснат за съвместно разглеждане с наказателното дело граждански иск за претърпените от престъплението имуществени и неимуществени вреди. Тогава ще има конституиран граждански ищец. Това изисква съдът да призове и пострадалия за разпоредителното заседание с оглед на предявяване на граждански иск.

При допуснат граждански иск по тази категория дела задължително има граждански ответник, който е родителите (настойниците) или попечителите (чл. 47 и чл. 48 ЗЗД).

**Временно отстраняване на непълнолетния от съдебната зала**

Когато е необходимо да се изяснят факти, които могат да повлияят отрицателно върху непълнолетния подсъдим, съдът може да го отстрани временно от съдебната зала, след като изслуша защитата, родителите или попечителя и прокурора (чл. 393 НПК).

**Разглеждане по общия ред на дела за престъпления, извършени от непълнолетни**

Когато пълнолетният е привлечен като обвиняем за престъпление, извършено от него, преди да навърши пълнолетие, делото се разглежда по общия ред (чл. 394, ал. 1 НПК).** Когато непълнолетният е привлечен като обвиняем за деяние, извършено в съучастие с пълнолетен, делата не се разделят и производството се разглежда по общия ред (чл. 394, ал. 2 НПК).

**Особености при привеждане на присъдата в изпълнение**

Когато отложи изпълнението на наказанието спрямо непълнолетния, съдът уведомява съответната местна комисия за борба срещу противообществените прояви на малолетните и непълнолетните за организиране на необходимите възпитателни грижи (чл. 395, ал. 1 НПК).

Когато съдът определи възпитателна мярка, изпраща препис от присъдата на съответната местна комисия (чл. 395, ал. 2 НПК).

Предложението на прокурора или на местната комисия за борба срещу противообществените прояви на малолетните и непълнолетните по чл. 64, ал. 2 НК за замяна на настаняването във възпитателно училище-интернат с друга възпитателна мярка след постановяване на присъдата се разглежда в съдебно заседание с призоваване на непълнолетния и неговия защитник (чл. 395, ал. 3 НПК).
## **Особени правила за разглеждане на престъпления, извършени от лица, които не владеят български език.**
По този въпрос няма писано, най-добре да се прочетат самите членове – 395а до 395 з. Въпроса е разглеждан почти във всяка тема към настоящите материали, за всяко отделно процесуално действие, но като цяло правилата са общи за всички.
