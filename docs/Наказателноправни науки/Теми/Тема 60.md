---
title: Въпрос 60
---
# **Въпрос 60. Други мерки за процесуална принуда.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2060.mp3" type="audio/mpeg">
        </audio>
    </div>

## **Обща характеристика на другите мерки за процесуална принуда**
Наред с мерките за неотклонение, в кодифицираното ни процесуално законодателство са регламентирани и други мерки за процесуална принуда, които обслужват нуждите на наказателното производство и се налагат по предвиден в НПК процесуален ред. Мерките за процесуална принуда представляват съвкупност от правни инструменти, които се използват в рамките на наказателния процес и които ограничават в различна степен правата на гражданите, без значение дали те имат или не определено процесуално качество. Подобно на мерките за неотклонение, при налагането на тези процесуални мерки се спазва стандарт, заложен в основни международноправни актове, каквито са Международен пакт за политически и граждански правата, Конвенцията за защита правата на човека и основните свободи, а освен това е отразен и по изричен начин в нормата на чл. 17 от Конституцията на Република България. В тези актове е гарантирана по изричен начин защитата на лични граждански права, като е предвидена възможност за тяхното временно ограничаване единствено когато интервенцията е пропорционална на преследваната цел, защитеният обществен интерес го налага и това се осъществява, за да бъде осигурено нормалното развитие на висящо наказателно производство по установения в НПК ред.

В процесуалния закон подробно са регламентирани видовете мерки за процесуална принуда, редът, основанието и предпоставките за налагането им, органът, който е компетентен да ги наложи и следи за законосъобразното им изпълнение и срокът на действието им.
## **Видове мерки за принуда**
Мерките за процесуална принуда могат да бъдат разделени на три големи групи:

Мерки за процесуална отговорност, които представляват предвидени в закона мерки, имащи за цел да принудят към извършване на процесуално задължение или представляват законоустановено санкциониране за неизвършването на такова действие. Тази група мерки за процесуална отговорност (принудително довеждане, глоба на свидетел или експерти и т.н.) имат не само санкционен характер, но и целят осигуряване на извършването на неизвършеното действие. Основната им цел е гарантиране на бързото и безпрепятствено развитие на воденото наказателно производство.

Превантивни мерки – могат да бъдат приложени без да е допуснато процесуално нарушение и целят осигуряване на нормалното развитие на воденото наказателно производство. Такива мерки са различните видове обезпечения - на предявен граждански иск и такъв, който може да бъде предявен в установения в НПК процесуален момент или такива, които гарантират евентуалното изпълнение на наложеното наказание. Характерното за тези мерки е възможността те да бъдат наложени при липса на укоримо поведение на страна или участник в наказателното производство, единствено с цел да бъде осуетено извършването на такова действие.

Принудителни способи за проверка на доказателства. Такива мерки са принудителното взимане на образци за сравнително изследване, осъществяване на различни следствени действия - претърсване, обиск на лица, изземване на кореспонденция и т.н. Този вид мерки е възможно да бъдат упражнени по отношение на всякакви лица, независимо дали имат процесуално качество в наказателното производство. Тяхната процесуална роля е насочена към гарантиране на нормалното развитие на наказателното производство и установяване на релевантните факти.
## **Забрана за доближаване до пострадалия – чл.67 НПК**
### Материално-правна характеристика
Тази мярка за процесуална принуда е въведена за пръв път с настоящия процесуален кодекс, като е регламентирана в нормата на чл. 67 НПК. Към момента липсва съществена съдебна практика по приложението на този текст, създаването на която предстои..

Анализът на текста на чл. 67 НПК показва, че в него не са посочени предпоставките и основанията за налагане на мярката. Законодателят е посочил единствено реда за налагането й. При преценката на тези обстоятелства може да бъде направен извод, че „забраната за доближаване до пострадалия” може да бъде поискана и евентуално наложена единствено при съществуването на опасност (реална, но не и непосредствена), която може да бъде изведена от данните, относими към личността на обвиняемия (съдебното му минало, или особеност на неговия характер – психични заболявания, които не влияят на преценката за вменяемост, повишена агресивност и т.н.). Тази опасност може да бъде изведена и от характеристиките на инкриминираното деяние - предмет на престъплението, например при престъпления срещу половата неприкосновеност или такива осъществени по начин, значително надхвърлящ степента на обществена опасност спрямо деянията със сходна правна квалификация и т.н. Преценката за наличието на опасността винаги трябва да е конкретна и съобразена с материалите по конкретното наказателно производство.

Същността на тази мярка за процесуална принуда е очертана в закона като забрана за непосредствено доближаване на пострадалия. Няма легална дефиниция на понятието „непосредствено” и при липсата на съдебна практика по въпроса, за практикуващите магистрати не съществува законов критерий за изпълнението й. Разумното тълкуване на закона дава основание да се приеме, че под „непосредствено” законодателят е имал предвид такова доближаване на обвиняемия до пострадалия, което обективно би застрашило телесния и емоционален интегритет на защитения гражданин. Няма как да бъде посочен универсален критерий за наличието или липсата на непосредствено застрашаване на пострадалия, като този въпрос трябва да бъде решаван конкретно при съобразяване на конкретните данни, относими към същността на инкриминираното деяние и личността на обвиняемия и пострадалия.

При преценката на правната същност на мярката по чл. 67 НПК следва да се направи отграничение от мярката по чл. 123 НПК (мярка, имаща за цел защита на свидетел. Двете мерки имат различна процесуална цел, като тази по чл. 123 НПК дава в значителна степен по-пълна и цялостна защита на свидетеля. За това е безпредметно двете мерки да бъдат съчетавани, независимо че липсва законова забрана за това. Когато е наложена мярката по чл. 123 НПК, безпредметно е прилагането и на тази по чл. 67 НПК.

Липсва законова забрана и за налагането на мярката по чл. 67 НПК по отношение на обвиняем, който търпи мярка за неотклонение „задържане под стража”. В тези случаи налагането на обсъжданата мярка отново е безпредметно, тъй като мярката за неотклонение ограничава правото на свободно придвижване на привлеченото към наказателна отговорност лице и практически пострадалият не може да бъде доближен.

Мярката по чл. 67 НПК е сходна със забраната, регламентирана в чл. 5, ал. 1 т. 5 от Закона за защита от домашно насилие (ЗЗДН), като съществените разлики се състоят в това, че първата мярка е институт на наказателно процесуалното право и може да бъде налагана само по отношение на обвиняем, докато друга може да бъде налагана по отношение на всяко лице, без значение дали същото е осъществило състав на престъпление. Мярката по ЗЗДН няма ограничителен характер и не е част от кодифицираното ни наказателно законодателство.
### Процедура по налагането на мярката и контрол на вече наложена мярка.
Субект на искането за налагане на мярката по чл. 67 НПК може да бъде прокурорът или пострадалият от престъплението. Правната същност на тази мярка за процесуална принуда е свързана с ограничаване на възможността да бъде допълнително увреден пострадалия от престъплението, респективно с необходимостта той да бъде защитен и да бъдат гарантирани неговите права, поради което развитието на производството за налагането й зависи от неговата воля. За това, когато мярката е поискана от представителя на държавното обвинение, е необходимо да бъде дадено по изричен начин и съгласие от страна на пострадалото лице, чиито права се охраняват.

Компетентен да разгледа искането е съответният първостепенен съд, който се определя по правилата за предметната и местна подсъдност съобразно престъплението – предмет на воденото наказателно производство. Съгласно разпоредбата на чл. 67, ал. 2 НПК съдът дължи незабавно произнасяне, като постановява съдебния си акт след провеждане на открито съдебно заседание с участието на прокурор, обвиняемия и пострадалия.

Когато субект на искането е държавното обвинение, за него съществува задължение да осигури явяването на посочените лица. Неучастието на тези лице е основание съдът да не се произнесе по искането и в разгледаната хипотеза да прекрати производството.

В производството съдът заседава еднолично, като се произнася с мотивиран съдебен акт - определение. В диспозитива му трябва да бъде вписана забрана за доближаване до пострадалия, но не и да бъде допълнително конкретизирана – например да бъде отразено разстояние. Логиката на процесуалния закон е да бъде предотвратено непосредственото доближаване и не е необходимо същото да бъде детайлно отразено в съдебния акт, още повече, че няма как изпълнението на определението да бъде непрестанно контролирано.

Наложената мярка за процесуална принуда може да бъде отменена единствено по искане на пострадалия, като съдът не може да откаже това искане. Това е така, защото в разпоредбата на чл. 67 НПК законодателят е приел, че съгласието на пострадалия е задължително условие мярката да бъде наложена. При липсата му същата трябва да бъде безусловно отменена.

С приключване на наказателното производство, както всички мерки за процесуална принуда и забраната за доближаване на пострадалия отпада ex lege.
## **Забрана за напускане на пределите на Република България - чл. 68 НПК**
### Материално-правна характеристика
Правото на свободно придвижване е основно право на личността и е прогласено като такова в Конституцията на Република България и в чл. 2, ал.3 от Четвъртия допълнителен протокол на Конвенцията. Това право не е абсолютно, то може да бъде ограничавано на основания, предвидени в закона и съобразени с обществения интерес – национална или обществена сигурност, защита на здравето, морала, правата или свободите на други граждани, за поддържане на обществения ред или предотвратяване на престъпления. Налагането на това ограничение може да стане само по установен в закон ред, съгласно нормата на чл. 35 от Конституцията.

В нормата на чл. 68 НПК е регламентирана мярката за процесуална принуда „забрана за напускане на пределите на Република България”. Тя може да бъде взета единствено по отношение на обвиняем и цели обезпечаване на участието му в развиващото се наказателно производство, като препятства възможността той да се отклони от наказателно преследване и да се укрие.

С налагането на обсъжданата мярка се засяга не само правото на свободно придвижване на личността, но е възможно тя да въздейства негативно върху трудовите отношения, семейния живот и дори здравния статус на лицето, спрямо когото тя се изпълнява.

Основанията за налагане на мярката за процесуална принуда са посочени в нормите на чл. 68, ал.1 НПК, като законодателят е предвидил тази мярка да може да бъде налагана в рамките на производство за тежко умишлено престъпление по смисъла на чл. 93, т.7 НПК или за престъпление (без значение умишлено или непредпазливо), когато негов съставомерен елемент е причиняването на смърт. Налагането на мярката трябва да бъде правено след преценка на конкретното наказателно производство, доказателствените материали, относими към личността на обвиняемия, извършеното от него престъпление и преценката за съществуваща опасност от укриване.

При обсъждането на тези обстоятелства трябва да бъдат изследвани социалното и семейното положение на обвиняемия, трудовата или професионалната му дейност, личните, професионалните и др. връзки със страната и не на последно място – обективната възможност той да напусне страната и да се укрие в чужбина. При прегледа на тези обстоятелства трябва да бъде направен извод за съществуването на реална, а не хипотетична опасност от укриване и едва след това да се пристъпва към искане или налагане на обсъжданата мярка за процесуална принуда. Забраната за напускане на границите на страната не може да бъде обоснована единствено с инкриминираното деяние – предмет на наказателното производство и винаги трябва да бъде налагана при наличието на реална фактическа опасност обвиняемият да се укрие. При липсата на посочената опасност, ограничаването на правото на придвижване би било необосновано и искане от страна на прокуратурата ще бъде оставено без уважение.

При преценката за наличие или липса на обсъжданата опасност, следва да бъдат преценени данните за финансовата възможност на обвиняемия да организира пътуване и осигури пребиваването си в чужбина, наличието на семейни или други връзки зад граница, които обективно ще подпомогнат пребиваването му там, съществуването на собствен или съсобствен бизнес зад граница, многобройни задгранични пътувания, издадени документи за разрешено легално пребиваване в други държави и т.н. Това са все обстоятелства, които подкрепят тезата за необходимото налагане на ограничението.

От друга страна липсата на такива социални или финансови отношения извън страната и съществуването на трайни и здрави семейни, финансови или икономически връзки със страната са факти, които трябва да бъдат ценени като подкрепящи тезата за липса на необходимост за налагане на ограничението.

При налагането на обсъжданата мярка за процесуална принуда трябва да бъде спазван установеният с Конвенцията стандарт за пропорционалност на засягането на личните права и съществуващия обществен интерес това да бъде направено. Винаги при преценката за това да бъде ли наложена мярката, трябва да се отчита този баланс, като нарушаването му – било със самото налагане или с продължителността на действието на забраната, ще бъдат нарушени правата на личността, гарантирани с чл.2, Протокол №4 на Конвенцията.

В този смисъл е и решението по делото „Лабита срещу Италия” 2000 г., в което ЕСПЧ е отбелязал, че в продължение на три години правото на свободно придвижване на жалбоподателя е било подложено на сурови ограничения, които без съмнение са довели до нарушения на правата му, гарантирани от чл. 2 от Протокол № 4. Съдът е проверил основанията, поради които италианските съдилища били отказали да отменят мярката след оправдателна присъда на жалбоподателя. Без да подценява надвисналата заплаха от мафията, в решението е прието, че ограниченията върху свободата на придвижване на жалбоподателя не биха могли да бъдат смятани за необходими в едно демократично общество и е счел, че е налице нарушение на чл. 2 от Протокол №4.

В практиката е възниквал въпросът дали е допустимо да бъде налагана „забрана за напускане на Република България”, когато обвиняемият търпи мярка за неотклонение, която препятства укриването му. Такава мярка може да бъде „задържане под стража”, „домашен арест” и „гаранция”. Не съществува законова пречка тази мярка за процесуална принуда да бъде налагана заедно с мярка за неотклонение, като налагането й е обосновано с оглед на това, че винаги е възможно изтърпяваната мярка за неотклонение да бъде отменена или изменена (включително и на формално основание). В такива случаи забраната за напускане пределите на страната би могла да бъде единственият процесуален инструмент, които да осуети укриването на обвиняемия. В този смисъл е и решението по делото „Шмид срещу Австрия” на ЕСПЧ от 2008 г.

Процедура по контрол на мярката за процесуална принуда Забраната за напускане на границите на страната се налага от съответния прокурор с мотивирано постановление, в което се отразяват фактическите и правни основания за налагане на тази мярка. Мотивирането на акта е задължително изискване, като съставянето му при липса на мотиви или липса на конкретни и относими към съответното досъдебно производство мотиви, представлява съществено нарушение на процесуални правила. Процесуалният закон е предвидил последващ съдебен контрол на вече определената мярка за процесуална принуда, като този контрол има две възможни форми проверка за законосъобразност на отказа на прокурор да разреши напускането на страната (чл. 68, ал. 4 НПК) и произнасяне по искане за цялостна отмяна на наложената мярка (чл. 68, ал. 5 НПК).

Съдебният контрол се осъществява от едноличен състав на съда в рамките на закрито съдебно заседание. При проверката се преценява по същество дали са налице опасностите, налагащи изтърпяването на вече взетата мярка за процесуална принуда, както и дали са налице предпоставките изтърпяването й да бъде ограничено за определен период от време при отмяна на отказ на прокурор да бъде разрешено напускане на границите на страната от обвиняем. Съдът се произнася със съдебен акт – определение, което подлежи на въззивен съдебен контрол.

В хода на осъществяването на контрол за законосъобразност на постановения отказ на прокурор да разреши напускането на страната, съдът проверява конкретни факти - дали от материалите по делото може да бъде направен извод за съществуването на реална опасност обвиняемия да се укрие, ако му бъде разрешено да напусне страната. Ако такъв извод може да бъде направен, искането за временно прекратяване на действието на мярката за процесуална принуда трябва да бъде оставено без уважение, без значение дали посочената причина за пътуването е действителна и колко важна тя е за търпящия ограничението.

При преценката на основателността на молбата отново трябва да бъде съобразен балансът между засегнатите интереси на обвиняемия чрез ограниченото му право на свободно придвижване и обществения интерес от осуетяване на конкретно наличната реална опасност от укриване. Ако такава опасност съществува, отказът на държавното обвинение е обоснован и жалбата срещу него трябва да бъде отхвърлена.

В практиката е поставян въпросът дали при осъществяване на контрол по чл. 65, ал.5 НПК, след като съдът прецени, че неправилно е била наложена забраната за напускане на границите на страната или същата е била основателно наложена, но са отпаднали основанията за продължаващото й действие, трябва да бъде отменен прокурорският акт, с който същата е наложена или трябва да бъде постановен съдебен акт, с който самата забрана да бъде отменена. Тълкуването на закона изисква да бъде възприето второто становище, като с произнасянето си съдът не осъществява контрол върху конкретния прокурорски акт за налагане на мярката, а само за законосъобразността на съответната мярка и на това основание я отменя, без са отменя самия акт, с който тя е наложена.
## **Отстраняване на обвиняемия от длъжност – чл.69 НПК**
### Материално правна характеристика
Тази мярка за процесуална принуда засяга правото на труд, чиято защита е предмет на нормата на чл.48 от Конституцията на Република България. Целта на налагането на мярката е необходимостта да бъде осъществено пълно, всестранно и обективно разследване и да бъде блокирана възможността на привлеченото към наказателна отговорност лице да окаже негативно въздействие в процеса по събиране на доказателства. Тази мярка за процесуално принуда е регламентирана в нормата на чл.69 НПК, като в закона не са посочени изисквания, относими към длъжността на обвиняемия, служебното му положение или мястото, на което той осъществява трудовата си дейност. Тази мярка намира приложение по отношение и на обвиняеми, които заемат ръководни позиции, както и по отношение на такива, които не заемат такива. Единственото изискване за налагането й е обвиняемият да работи.

В закона са предвидени две предпоставките за налагането на обсъжданата мярка, като те трябва да бъдат кумулативно изпълнени:

Обвиняемият да е привлечен в това процесуално качество по обвинение за извършено умишлено престъпление от общ характер, осъществено въз връзка с работата му. Тази връзка може да бъде пряка – престъпление, осъществено при упражняване на службата му (длъжностно присвояване, умишлена безстопанственост, престъпление по служба и т.н.) или непряка – когато службата му дава възможност да въздейства по какъвто и да е начин на разследването и събирането на доказателства

Да са налице достатъчно основания да се приеме, че служебното положение на обвиняемия може да създаде пречки за изясняването на обстоятелствата по делото. Този извод трябва да бъде правен единствено въз основа на съществуващи и установени обективни факти, които да сочат на вероятност да бъде компрометирано разследването чрез извършени действия, препятстващи събирането на доказателствените материали. Такива действия могат да бъдат: осъществяване на влияние върху свидетели с цел манипулирането на показанията им, укриване или унищожаване на документи, разпореждане с различно имущество или създаване на документи, които са относими към предмета на воденото наказателно производство. При преценката на това обстоятелство не трябва да бъдат отчитани само предприети от обвиняемия стъпки, които застрашават или компрометират разследването, но и възможността такива да бъдат осъществени. Ето защо налагането на мярката е допустимо и при наличие на реална опасност от манипулиране на доказателствените материали, а не едва след извършването на това действие. При преценката за необходимостта от налагането на мярката отново трябва да бъде спазено правилото, че тя трябва да бъде налагана не само въз основа на повдигнатото обвинение, а трябва да бъдат отчитани конкретните особености на инкриминираното деяние, данните, относими към личността на обвиняемия и най-вече съществуването на реална опасност от опорочаване на разследването и манипулирането на доказателствата.

Налагането на мярката само въз основа на длъжността на привлеченото към наказателна отговорност лице, без да бъде изследван въпросът може ли обективно той да влияе на разследването, е незаконосъобразно и представлява нарушение на Конвенцията.

В този смисъл е и решението на ЕСПЧ по делото Александър Макаров срещу Русия от 2009 г., в което се отбелязва, че националните съдилища са свързали възможността жалбоподателят да попречи на разследването със статута му на кмет на града и с факта, че много от свидетелите по делото са негови бивши подчинени, служители в кметството. Но за да се докаже съществуването на опасност за разследването през целия период, не е било достатъчно националните съдилища просто да се позоват на официалната му длъжност. Те е трябвало да анализират и други относими фактори, като етапа, на който се намира разследването или съдебното производство, личността на жалбоподателя, поведението му, както и всички други конкретни данни, обосноваващи опасността той да злоупотреби, като извърши действия с цел фалшифициране или унищожаване на доказателства или манипулиране на свидетели.

След налагането на мярката трябва да бъде отчитан и периодът на действието й, като при всяка проверка на законосъобразността й трябва да бъде правена съпоставка за наличието на нужда от продължаването й, както и дали действието й отговаря на съществен обществен интерес и на нуждите на разследването. Преценката трябва да бъде съобразена и с настъпили нови обстоятелства по разследването – с това, че основните доказателствени материали са били събрани, с настъпили други обстоятелства, относими към личността на привлеченото към наказателна отговорност лице, като например задържането му в рамките на това или друго наказателно производство.
### Процедура по вземане и контрол на вече взета мярка „отстраняване на обвиняемия от длъжност”
Производството по налагането на мярката започва по искане на прокурор. Компетентен да го разгледа е съответният първостепенен съд, като преценката за това се прави с оглед престъплението - предмет на воденото наказателно производство и правилата на общата и местна подсъдност. При депозиране на искането от представителя на държавното обвинение съществува изискване то да бъде мотивирано. Това изискване произтича от правото на равнопоставеност на страните и осигуряване на възможността обвиняемият и защитата му да подготвят защитната си теза.

Производството по налагане на мярката за процесуална принуда става в открито съдебно заседание с участие на прокурора, обвиняемия и защитата му. Съдът заседава еднолично, като се произнася по искането с мотивиран съдебен акт – определение. Преди провеждане на съдебното заседание, на обвиняемия и защитника му трябва да бъде осигурен достъп и достатъчно време за запознаване с всички материали по делото, тъй като това е единственият начин да им бъде осигурена възможност да се защитят и оборят съществуването на посочените по-горе две кумулативни предпоставки за налагане на мярката.

В определението си съдът трябва да направи анализ на събраните до момента доказателства и мотивирано да посочи дали са налице или липсват основания за налагане на мярката. При постановяването на съдебния акт съдът трябва да прецени и наличието или липсата на обосновано предположение за авторството на инкриминираното деяние – предмет на производството, тъй като липсата на доказателства, подкрепящи обвинителната теза е и основание мярката да не бъде наложена. Постановеният съдебен акт подлежи на въззивен съдебен контрол, като въззивният съд заседава в състав от трима съдии и провежда открито съдебно заседание, в което имат възможност да участват същите страни. Неучастието на обвиняемия (когато е редовно уведомен за заседанието) не е пречка за редовното разглеждане на делото.

След първоначалното налагане на мярката, обвиняемият има възможност да я атакува до края на воденото наказателно производство, като жалбата за отмяната й се разглежда от съд по реда на чл. 69, ал. 5 НПК като се спазва процедурата по чл. 69, ал. 1 и ал. 2 НПК. В това производство съдът прави нова преценка за съществуването на основанията за продължаване действието на мярката и ако констатира, че те не са налице, я отменя с мотивиран съдебен акт.

При преценката се съобразяват събраните до момента доказателствени материали, изминалият период от време на действие на мярката и евентуална промяна във възможността да се въздейства от страна на обвиняемия на развитието на наказателното производство. Съдът отчита и процесуалното поведение на страните, и конкретно това на прокуратурата, като при констатация, че държавното обвинение бездейства, може да отмени мярката, като приеме, че тя е необоснована и засяга личната сфера на обвиняемия при отпаднал обществен интерес. Съгласно разпоредбата на чл. 69, ал. 5 НПК мярката за процесуална принуда може да бъде отменена и от прокурор при преценка, че тя не е необходима за продължаващото наказателно производство. Подобно на всички останали мерки за процесуална принуда обстоятелството, че тя е била взета от съд в рамките на досъдебното производство, не дерогира възможността прокурорът по своя инициатива да я отмени.
## **Настаняване в психиатрично заведение – чл.70 НПК**
### Материално-правни предпоставки
Мярката за процесуална принуда „настаняване в психиатрично заведение” представлява сериозно ограничение на правото на свободно придвижване на обвиняемия, което е близко до това, което се търпи при мерките за неотклонение „задържане под стража” и „домашен арест”. Това е и основанието изтърпяването й да има сходни правни последици като посочените две мерки (разпоредбата на чл. 70, ал. 6 НПК)

Тази мярка е регламентирана в нормата на чл.70 НПК, като основанията за налагането й се извеждат от тълкуването на посочената в този законов текст цел - да бъде изследвана личността на обвиняемия, като част от основния факт на доказване, който трябва да бъде изяснен в рамките на висящото наказателно производство. Обичайно се налага тогава, когато съществуват реални основания да бъде преценено, че психичното състояние на обвиняемия изисква експертното изследване да бъде направено в условията на стационар. Едва след такова изследване, вещите лица биха могли да дадат достоверен отговор на въпроса за вменяемостта му.

Предпоставките за налагане на тази мярка за процесуална принуда са:

Основателни съмнения в психичното здраве на привлеченото към наказателна отговорност лице и необходимост да бъде изследван психиатричния му статус. Тези съмнения трябва да са изведени от материалите по делото, да са свързани с личността на обвиняемия и да имат реален, а не хипотетичен характер. Никога съмненията за вменяемост на привлеченото към наказателна отговорност лице не може да бъде базирано само на тежестта на осъщественото инкриминирано деяние, като трябва да бъдат изследвани и данните, досежно личността на обвиняемия. Обичайно фамилната психична обремененост, алкохолната зависимост, наркотична или друга зависимост или констатирани съществени сексуални отклонения, могат да бъдат основание да бъде наложена обсъдената мярка.

Необходимост от провеждане на изследването в рамките на специализирано медицинско заведение при условията на стационар. Това условие трябва да бъде свързано с наложителност от използване на специализирани методи за извършване на експертизата и невъзможност да бъде проведено изследването при други извън описаните условия. Тази мярка за процесуална принуда има временен характер и може да продължи не повече от тридесет дни. Разбира се, при налагането й, съобразно конкретните данни за личността на обвиняемия и необходимостта от извършване на конкретни изследвания, може да бъде определен и по- кратък срок.

В практиката е възниквал въпросът за съотношението на тази мярка за процесуална принуда към наложената на обвиняемия мярка за неотклонение и конкретно изтърпявано „задържане под стража”. И двете мерки ограничават правото на свободно придвижване на привлеченото към наказателна отговорност лице, но доколкото имат напълно различни цели, е невъзможно задържаният обвиняем, без по отношение на него да бъде взета и мярката по чл.70 НПК да бъде настанен за изследване в медицинско заведение. Ето защо и в тези случаи, когато се налага извършване на обсъжданото изследване, прокуратурата да отправи искане до компетентния съд за налагане и на тази мярката за процесуална принуда.
### Процедура по взимане на мярка „настаняване в психиатрично заведение”
В производството по взимане на мярката за процесуална принуда, съгласно чл. 70, ал. 1 НПК компетентен е съответният първоинстанционен съд, който заседава в състав от един съдия и двама съдебни заседатели. Начало на производството поставя искане от прокуратурата, като същото трябва да е мотивирано - да са посочени съображения за обстоятелствата, които налагат настаняване на обвиняемия за изследване (представляващи съмнения за вменяемостта на привлеченото към наказателна отговорност лице) и основанията да се приеме, че изследването може да бъде осъществено само при условията на стационар.

Производството се развива в открито съдебно заседание, в което задължително участват представител на държавното обвинение, обвиняемият и негов защитник. В хода на развитието му трябва да бъде спазван стандартът, установен за взимане на мярка за неотклонение „задържане под стража” и почиващ на принципите, заложени в чл.5 и чл.6 от Конвенцията.

В подкрепа на тезата за съществуването на изискване за задължителната защита, в Решение на ЕСПЧ по дело Перейра срещу Португалия, 2002 г., се посочва, че „лице, задържано в психиатрично заведение за това, че е извършило деяние, което се квалифицира като престъпление, но за което не носи отговорност поради душевно заболяване, трябва (освен при изключителни обстоятелства) да ползва помощта на юрист в последващите процедури по продължаване, спиране или прекратяване на настаняването в психиатричното заведение. Залогът за това лице - неговата свобода, съчетан със самото естество на заболяването му (намалени умствени способности), налага това заключение.” Макар това решение да касае ситуация на принудително лечение, а не на настаняване за изследване, възприетото в него изискване за защита може да се приеме за валидно и по отношение на процедурата за прилагане на мярката за процесуална принуда. В хода на откритото съдебно производство се поставят въпроси на експерти-психиатри, като трябва да бъдат установени психиатричният статус на обвиняемия, налага ли се изследването да бъде извършено при условията на принудителен стационар, кое е подходящото медицинско заведение, където може да бъде извършено изследването и каква да бъде неговата продължителност.

В съответствие с практиката на Европейския съд е задължително участието на вещо лице–психиатър (в този смисъл, решение по делото Винтерверп срещу Холандия, 1979 г., Х. срещу Обединеното Кралство, 1981 г., Върбанов срещу България и др.).

Производството се развива след като се изслушат становищата на прокурора и се разпита експерт-психиатър, като съдът се произнася със съдебен акт – мотивирано определение, в което трябва да бъдат посочени фактическите и правни съображения, във връзка с взетото решение – обвиняемият да бъде настанен за изследване в психиатрично заведение за срок до 30 дни или искането да бъде оставено без уважение.

Съдебният акт подлежи на въззивен контрол (съгласно нормата на чл. 70, ал. 3 НПК), като въззивният съд се произнася в открито съдебно заседание, с участието на прокурор, обвиняемия и негов защитник. Постановеният въззивен съдебен акт е окончателен. Ако искането за настаняване бъде уважено, но отразеният в съдебния акт срок се окаже недостатъчен за извършване на изследването, съдът, при спазване на процедурата по чл. 70, ал. 1-4 НПК може еднократно да го увеличи за срок, който не надвишава тридесет дни. 
## **Обезпечаване на наказанията „глоба”, „конфискация” и отнемането на вещи в полза на Държавата - чл. 72 НПК.**
### Материално-правни предпоставки
Мерките за обезпечаване на наказанията „глоба”, „конфискация” и отнемането на вещи в полза на Държавата са регламентирани в разпоредбата на чл. 72 НПК и представляват мерки за неотклонение (а не мерки за процесуална принуда, защото не са свързани с изпълнението на процесуални задължения на обвиняемия), които влияят върху имуществената сфера на привлеченото към наказателна отговорност лице.

С налагането на мерките по чл.72 НПК се цели обезпечаване на наказания с имуществен характер или отнемане по чл.53 НК. Те са свързани с ограничаване на имуществената сфера на обвиняемия.

Тези мерки могат да бъдат наложени единствено по отношение на лични имуществени права на обвиняемия и то такива, които са свързани с движими или недвижими вещи, който могат да бъдат предмет на конфискация. Тези мерки не могат да бъдат налагани по отношение на непрехвърлими имуществени права – например право на издръжка.

Недопустимо е да се налагат обсъжданите мерки по отношение на вещи или имоти, които принадлежат на трети юридически или физически лица, като е допустимо да бъдат запорирани съсобствени имущества до размера на притежаваната от обвиняемия част или на дружествени дялове.

Предпоставки за допускане на обезпечение:

Обезпечителна нужда. Тази предпоставка се извежда от повдигнатото обвинение и е винаги налице, когато в санкцията на съответната норма от особената част на НК е предвидено наказание „глоба” или „конфискация”.

В тази връзка, в Тълкувателно решение № 2/2012 г. на ОСНК на ВКС (т. 2) е посочено, че е необходимо „във всички случаи собственикът на имуществото, по отношение на което прокурорът е направил искане за налагане на обезпечителни мерки да е привлечен в качеството на обвиняем за престъпление, за което е предвидено наказание глоба и/или конфискация”. „Това е така, доколкото глобата и конфискацията може да се обезпечават само с лично имущество на дееца. Тези мерки могат да се вземат само спрямо конкретен обвиняем и служат за обезпечаване на конкретни наказания от системата наказания по НК, които във всички случаи са лични. Законът изисква наличието на конкретно физическо лице, което да бъде признато за виновно в извършване на престъпление, за да му бъде наложено предвиденото за него имуществено наказание.”

Допустимост и вероятна основателност на обвинението. Тези предпоставки за допускане на обезпечението се изследват на базата на събраните до момента доказателствени материали и по съществото си изискват да бъде прогнозирана вероятната му основателност. Това представлява преценка, близка до тази за наличието на обосновано предположение за осъществяване на инкриминираното деяние и се прави по сходен начин, като при вземане и контрол на мерките за неотклонение. Съществуващата до скоро практика, че вероятната основателност на обвинението се установява с факта на образуване на наказателното производство и установяването на фигурата на обвиняем, бе отхвърлена, като се прие, че винаги съдът не само може, но и трябва да изследва доказателствените материали и може да прецени, че липсват доказателства, подкрепящи обвинителната теза, респективно вероятна основателност на обвинението.

В този смисъл Тълкувателно решение №2/2012 г. на ОСНК на ВКС, според което (т. 1) „в производството по допускане на обезпечение по реда на чл. 72 от НПК съдът следва да преценява наличието на обосновано предположение за извършено престъпление. За основателността на искането не е достатъчно наличието на акт за образуване на досъдебно производство за престъпление, за което се предвижда наказание глоба и/или конфискация.”
### Процедура по обезпечаване на наказанията „глоба”, „конфискация” и отнемането на вещи в полза на Държавата. 
Налагането на обезпечителните мерки по чл. 72 НПК става по реда на чл. 389 – 403 ГПК, като начало на производството поставя искане на прокурора. То трябва да е отправено до съответния първоинстанционен съд, като преценката за това се прави с оглед престъплението предмет на воденото наказателно производство и правилата на общата и местна подсъдност. Искането трябва да бъде мотивирано, като задължително трябва да бъдат посочени обезпечителна нужда и обезпечителните мерки, чието налагане се иска.

Съдът се произнася по искането еднолично в закрито съдебно заседание, като преценява наличието на предпоставките за допускане на обезпечението. За целта проверява предоставените доказателствени материали с оглед преценката за това дали предложените обезпечителни мерки са подходящи, както и дали имуществото, по отношение на което трябва да бъдат наложени принадлежи на обвиняемия и може да бъде запорирано или възбранено. В съдебния акт съдът посочва и кои конкретни наказания, по кое обвинение или приложението на чл. 53 НК обезпечава и в какъв размер.

В този смисъл ТР №2/2012 г. на ОСНК, което предвижда, че преди да наложи мярката за процесуална принуда, „съдът следва да прецени и връзката на лицето, върху чието имущество ще въздейства със своя съдебен акт, с това имущество.”

В практиката е възниквал въпросът за това дали е възможно да се допусне обезпечение по отношение на вещи, които имат характер на веществени доказателства. Актуалната съдебна практика дава положителен отговор на този въпрос, като предвид възможността съгласно чл. 111 НПК те да бъдат върнати на собственика им за отговорно пазене, съществува необходимост от налагането на обезпечителни мерки върху тях. В този смисъл ТР № 2/2012 г., като в решението се възприема допустимост на прилагане на обезпечителни мерки по отношение на вещи, приложени като веществено доказателство по делото, именно по съображения, че независимо от прилагането на предметите като веществени доказателства, те не са изключени от гражданския оборот.

В производството по налагане на обезпечителни мерки, за съда не съществува възможност да наложи такава, която не е била посочена в искането. Ако предложената мярка е неподходяща, макар да съществува основание за допускане на обезпечението, съдът трябва да остави искането без уважение. Разбира се няма пречка съдът да бъде повторно сезиран с искане, в което да е посочена друга обезпечителна мярка.

Независимо от преценката за допустимост и основателност на искането, съдът съобразява и размера на имуществените наказания, изпълнението на които обезпечава, като обезпечителната мярка може да бъде само до предвидения в закона максимален размер на санкцията.

В противен случай би могло да се стигне до нарушение по смисъла на чл. 1 от Протокол № 1 на ЕКПЧОС, установяващ защита на собствеността и изискващ законност и пропорционалност при ограничаване на правото на собственост. В този смисъл, в ТР № 2/2012 г. (т. 4) се посочва, че „във всички случаи, преди да се произнесе по искането, за съда съществува задължение да прецени съразмерността между поисканите обезпечения и размера на наказанията, които се обезпечават, като се ръководи от санкционната част на евентуалното наказание. Извън пределите, предвидени от закона, обвиняемият не може да търпи ограничаване на имуществените си права.”

Съдът се произнася с мотивиран съдебен акт – определение, което може да бъде обжалвано съгласно правилата на ГПК в седмодневен срок, който започва да тече от връчване на препис от определението на прокурора, а за обвиняемия – от връчване на съобщението за наложената обезпечителна мярка от съдията-изпълнител.

Наложените обезпечителни мерки могат да бъдат отменени по искане на всяка една от страните до приключване на наказателното производство или служебно при наличието на хипотезите на чл. 243, ал. 2, чл. 250, ал. 2, чл. 289, ал. 3 от НПК.
## **Обезпечаване на граждански иск - чл. 73 НПК**
### Материално-правни предпоставки
Обезпечаването на граждански иск, регламентирано в разпоредбата на чл. 73 НПК цели да гарантира предприемането на правомерно действие, след приключването на наказателното производство, насочено към събиране на присъденото вземане. Обезпечението може да бъде поискано, респективно наложено по отношение на вече предявен или на бъдещ граждански иск, като обезпечителните мерки са идентични с тези, налагани на основание чл. 72 НПК и отговарят на същите изисквания.

Основания за допускане:

Висящ наказателен процес. Обезпечаването на бъдещ или приет граждански иск може да бъде направено само в рамките на започнало и не приключило наказателно производство, тъй като само в това производство може да бъде приет за съвместно разглеждане предявеният граждански иск.

Наличие на обвиняем. Задължително трябва да съществува привлечено към наказателна отговорност лице в качеството на обвиняем, защото само тогава може да бъде направена преценка за допустимостта на иска (предвид правната легитимация на лицето, което го предявява), да бъде преценено по отношение на кои вещи да бъде допуснато обезпечението и при какви обезпечителни мерки.

Вероятна основателност на предявения (или бъдещия иск). Задължително е да бъде правена преценка на това обстоятелство, като тя се осъществява по идентичен начин с този в процедурата по чл.72 НПК.

Обезпечението на граждански иск може да бъде налагано единствено по отношение на имущество, собственост на обвиняемия, тъй като само то може да послужи за принудително изпълнение на присъденото обезщетение.
### Процедура за обезпечаване на граждански иск
Процесуално легитимирани да поискат налагането на обезпечение по отношение на предявен или бъдещ граждански иск са пострадалият и неговите наследници или ощетеното юридическо лице. В отделни случаи прокурорът също е легитимиран да поиска обезпечението при констатирана невъзможност пострадалият сам да се защити поради непълнолетие, или при налични физически или психически недостатъци (чл.73, ал.3, във вр. с чл.51 НПК).

Начало на производството поставя писмена молба от пострадалото лице, като на досъдебното производство тя е за обезпечение на бъдещ граждански иск, а на съдебното – за бъдещ или вече предявен такъв. В молбата трябва да бъдат посочени основанията, размерът на иска, предлаганите обезпечителни мерки и имуществото, на което те да бъдат наложени.

Съдът се произнася с мотивиран съдебен акт - определение, като проверява активната легитимация на молителя, вероятната основателност на иска, естеството на претендираните вреди, дали предложените обезпечителни мерки са подходящи и дали имуществото, което се предлага да бъде запорирано, принадлежи на обвиняемия или може да бъде запорирано.

Наложените обезпечителни мерки могат да бъдат отменени по искане на всяка една от страните до приключване на наказателното производство или служебно, при наличието на хипотезите на чл. 243, ал. 2, чл. 250, ал. 2, чл. 289, ал. 3 от НПК.
## **Принудително довеждане - чл. 71 НПК**
### Материално-правни предпоставки
По своя характер предвиденото в нормата на чл. 71 НПК принудително довеждане представлява мярка за процесуална принуда, тъй като с нея се ограничават лични права на гражданина. Тази мярка е предназначена да обезпечи безпрепятственото развитие на наказателното производство както на досъдебната, така и на съдебната фаза.

Мярката може да бъде приложена както по отношение на обвиняем (разпоредбата на чл. 71 НПК), така и по отношение на свидетели (разпоредбата на чл. 120, ал.3 НПК).

Тази мярка има превантивно-санкционен характер, като налагането й не подлежи на съдебен контрол когато е наложена на фазата на досъдебното производство и на въззивен контрол, когато е наложена в съдебната фаза. Липсата на предвиден съдебен контрол е оправдана с оглед естеството на мярката, като същата има нисък интензитет и представлява ограничаване на лични права за много кратък период от време.

Основания за налагане на мярката (предвидени са в нормите на чл. 71, ал. 1 и ал. 2 НПК и чл.120, ал.3 НПК):

Когато обвиняемият е призован и не се явява или не е призован, но се укрил или е без постоянно местожителство, респективно свидетелят е бил редовно призован, но не се е явил без уважителни причини;

Когато явяването на обвиняемия или свидетеля е задължително, или органът, осъществяващ ръководство и контрол на съответната фаза от производството приеме, че присъствието им е необходимо с оглед развитието на воденото наказателно производство.
### Процедура за налагане на принудително довеждане.
Мярката за процесуална принуда „принудително довеждане” се взима с постановление на орган на досъдебното производство (на фазата на досъдебното производство) или с определение на съда (в съдебната фаза). Посоченият акт винаги се предявява на лицето, по отношение на което е наложена мярката. Принудителното довеждане се извършва от службите на Министерство на Правосъдието (ГДО), а когато е постановено от разследващ орган – от службите на МВР.
