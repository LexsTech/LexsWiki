---
title: Въпрос 58
---
# **Въпрос 58. Свидетел. Защита на свидетели.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2058.mp3" type="audio/mpeg">
        </audio>
    </div>

Тази фигура в наказателния процес е много важна – свързана с ролята на свидетеля в наказателния процес. Това е **физическо лице, което благодарение на своите лични възприятия може да установи в наказателното производство определени обстоятелства, имащи значение за установяване на истината.** Сведения, придобити чрез сетивата – зрение, слух, обоняние и др. Не е задължително възприятията да са непосредствени. Възможно е някой да му е разказал (производни доказателства). С оглед на това свидетел може да е **само физическо лице**. Ако обстоятелството, което е станало с юридическото лице, трябва да бъде установено в процеса, то трябва да бъде установено от физическо лице. 

**Свидетелска годност** – значи лицето да може да възпроизвежда сведения в наказателния процес за обстоятелства, които имат значение за него и това възприятие да е меродавно. Това значи свидетелските показания, които дава, да са **годни** – да има правилно възприемане на лицата. Свидетелската годност се изяснява чрез **две понятия – възраст и физическа способност**. 

В нашия закон съществува принципно правило, според което не може да бъде свидетел лицето, което участва в същото наказателно производство в друго процесуално качество. Затова не могат да бъдат свидетели защитникът, разследващият полицай, прокурорът и т.н.

От това правило чл. 118, ал. 1 от НПК допуска многобройни изключения, защото могат да бъдат свидетели пострадалият, частният обвинител, гражданският ищец, гражданският ответник, поемните лица, както и обвиняемият, но само ако производството срещу него е прекратено или е завършило с влязла в сила присъда. Частният тъжител не може да бъде свидетел в никой случай!

Другата категория обстоятелства са **личните умения.** За да се възпроизведат определени обстоятелства, много често лицето трябва да има специални способности – лични професионални и т.н. В много случаи особените качества на лицето са важни за един свидетел. 

Третата категория, която влияе на свидетелската годност, е **заинтересоваността**. Принципно не е забранено на лица, които са заинтересовани, да участват в процеса, но се отчита степента на заинтересованост. Законът е допуснал въпреки заинтересоваността свидетелстването на определени лица – **чл. 118 НПК** – допуснати са определени категории лица, които могат да свидетелстват в наказателния процес, въпреки че са участвали в друго процесуално качество. Има категория лица, които могат да откажат да свидетелстват – лицата, които са в близки отношения и те могат да доведат до определени морални и дрuги проблеми между тях – **чл. 119 НПК.**

**Отказ от свидетелстване**

Този институт е предвиден в **чл. 119 от НПК** и тази разпоредба дава възможност на някои лица да откажат да свидетелстват. Това са съпругът, възходящите, низходящите, братята и сестрите на обвиняемия, както и лицето, с което последният се намира във фактическо съжителство. На тези лица правото е да се откажат да бъдат свидетели, но ако не откажат и дадат показания те, както всички други свидетели, са длъжни да казват истината под страх от наказателна отговорност.

**Обстоятелства, по които свидетелят не е длъжен да дава показания**

Както е видно от **чл. 121 от НПК**, свидетелят не е длъжен да дава показания по въпроси, отговорите на които ще уличат в престъпление него, негови възходящи, низходящи, братя, сестри, съпруг или лице, с което се намира във фактическо съжителство.

Правото на тези лица е единствено при зададен въпрос да замълчат. Те не могат да дадат неверни показания под предтекст, че ако дадат верен отговор ще уличат себе си или своите близки в престъпление, т.е. те ще носят отговорност ако дадат неверни показания.

Поставя се въпросът може ли свидетелят да има адвокат – дали може да има повереник по делото. **Чл. 122, ал. 2 от НПК** дава отговор – адвокатът трябва да бъде допуснат да **присъства** без да може да участва в разпита. В същото време, когато свидетелят поиска да се консултира с него, разпитът следва да се прекъсне и двамата да бъдат оставени насаме, след което разпитът да продължи.

**Защитниците и поверениците –** изрично в **чл. 121 НПК** е дадена възможност свидетелят да не отговаря на въпроси, които биха уличили него или негови близки в извършване на престъпление или които обстоятелства са му били известни в качеството му като защитник или повереник. Но за тези обстоятелства могат да се събират други доказателства.

**Права и задължения на свидетеля** – **чл. 120 НПК** са задълженията, **чл. 122 НПК** са правата. 

**Защита на свидетеля** – свидетелят е уникален, уникалността му произтича от това, че той е видял определени обстоятелства и тези обстоятелства са от голямо значение за делото. Делата, които се решават основно със свидетели – там стои въпросът за защитата на свидетеля. При една от формите на защита – скритата самоличност, големият проблем е индивидуализацията на показанията – доколко показанията индивидуализират лицето, което го е дало. Защита на свидетеля основно се прави с **физическа защита** – назначаване охрана на лицето. По-късно се появява **скритата самоличност** и **смяната на самоличността**. 

Защитата на свидетеля е много скъпо нещо. Физическата охрана означава лицето да се подчини изцяло на охраната. Затова е много тежко, често обектите, които са защитени свидетели, сами провалят нещата. Фигурата на смяната на самоличността – предвиден в специалния Закон за защита на лицата, застрашени във връзка с наказателното производство. Може ли да се смени самоличността на свидетеля – допустима, тогава той свидетелства от собственото си име и после му се сменя самоличността, затова и мярката я няма в НПК. 

НПК урежда една форма – запазване в тайна на свидетеля. Тази форма е доста трудно приложима на практика. Прилага се много често – **чл. 123 НПК,** но много често е неефективна. 

Може ли свидетел със скрита самоличност да е **служител под прикритие** – присъдата не може да се основава само на показанията на свидетел по **чл. 141 НПК** – служител под прикритие. Тази фигура е неефективна процесуално. Служителят под прикритие основно се използва за полицейска работа. Служителят под прикритие е фигура, която се използва един път в процеса. Той може да донася информация, но тази информация няма процесуална стойност. Ако искаме да има процесуална стойност, трябва да го разкрием. 

**Защитата по Закона за защита на лица, застрашени във връзка с наказателно производство (ЗЗЛЗВНП)**

Този закон се прилага субсидиарно по отношение на мерките за защита по НПК и този извод следва от **чл. 123, ал. 8 от НПК**, според който в срок от 30 дни след налагане на мярката по НПК лицето може да иска защита по ЗЗЛЗВНП. Този закон обаче има и самостоятелно приложение, защото може да се осъществи защита по него без да е осъществена защита по НПК.

По този закон могат да бъдат защитени свидетел, частен обвинител, граждански ищец, обвиняем, подсъдим, осъден, вещо лице, поемно лице както и техните възходящи, низходящи, братя, сестри, съпруг или лица, с които се намират в особено близки отношения – така **чл. 3 от ЗЗЛЗВНП**.

От гледна точка на субектите на защита този закон е с по-широко приложно поле от НПК, но по този закон може да се реализира защита само, когато обвинението е за тежко умишлено престъпление, при това не всяко, а по съответната глава от НПК, както изрично е посочено в **чл. 4 от ЗЗЛЗВНП**.

**Чл. 4.** Застрашените лица могат да получат специална защита, когато показанията, обясненията или информацията на лицата по чл. 3, т. 1 и 2 осигуряват доказателства от съществено значение в наказателни производства по тежки умишлени престъпления от общ характер по глава първа, глава втора, глава шеста - чл. 242, ал. 2, 3 и 4, глава осма - раздел IV, глава единадесета - чл. 330, 333, 354а - 354в, и глава четиринадесета от Наказателния кодекс и по всички престъпления, извършени по поръчение или в изпълнение на решение на организирана престъпна група.

Мерките за защита по ЗЗЛЗВНП са:

1. лична физическа охрана – тази мярка съвпада с мярката по НПК;
2. . охрана на имуществото;
3. временно настаняване на безопасно място – това място може да бъде и затвор;
4. промяна на мястото на живеене, на работата, на учебното заведение или настаняване на друго място за изтърпяване на наказание;
5. промяна на самоличността (според проф. Чинова с оглед на настоящите условия тази мярка е неприложима).

Тези мерки се осъществяват от т.нар. **Съвет по защита**, чиито председател е заместник-министър на правосъдието, а след членовете са съдия от ВКС, прокурор от ВКП и следовател от Националната следствена служба.
