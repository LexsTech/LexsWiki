---
title: Въпрос 11
---

# **Въпрос 11. Стадии на умишленото престъпление. Довършеност при различните видове умишлени престъпления. Приготовление – същност, наказуемост. Опит – същност и видове, наказуемост при опит. Доброволен отказ от приготовление и опит.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2011.mp3" type="audio/mpeg">
        </audio>
    </div>

## **Довършено престъпление**
Най-простият вариант на едно престъпление е схема от 3 елемента – един субект с едно деяние извършва едно престъпление, но във връзка със всеки един от тези елементи могат да настъпят различни усложнения, едно от които е свързано с довършеността на престъплението, а от тук и въпросът за стадиите на умишлената престъпна дейност.

### Понятие за довършено престъпление
**Довършено е престъплението, когато са осъществени всички елементи от съответния престъпен състав в тяхната съвкупност.** Когато в обективната страна на престъплението е предвиден и **престъпен резултат,** престъплението ще е **довършено** **с настъпването му**. До този момент то ще е **недовършено.** Тук обществената опасност на деянието се проявява в пълна степен едва с увреждане на отношенията. Определени деяния, обаче, разкриват висока степен на обществена опасност, дори когато **обектът още не е увреден** и това оправдава използването на наказателната репресия и в тези случаи – като реакция срещу застрашаването на обекта. 

### Довършеност на непредпазливите престъпления
Непредпазливите престъпления винаги са от категорията на резултатните. Те ще са довършени, само ако е настъпил престъпния резултат. До неговото настъпване те са недовършени и НК не предвижда репресия като реакция срещу застрашаване на обекта при непредпазливите престъпления. Срещу това по-удачно се реагира с дисциплинарни или административни мерки.

### Довършеност на умишлените престъпления
Умишленият характер на престъплението оправдава използването на репресия и при застрашаване на обекта както като обществена **реакция** срещу това застрашаване, така и като **контрамотив** за окончателното увреждане на обекта. 

**Особености относно довършеността на видовете умишлени престъпления:**

**Довършеност на формалните умишлени престъпления**: При тях самото извършване на деянието е в такава степен опасно за обществото, че **винаги оправдава** репресията, без оглед на това дали обществените отношения са само застрашени или е увреден обекта. За довършеността на формалните престъпления е достатъчно да е **довършено** само **изпълнителното деяние**. Две категории. **При обикновените (прости) формални престъпления** изпълнителното деяние е просто действие или бездействие и с факта на извършването му престъплението ще е довършено. Т.е. формалното престъпление ще е довършено с осъществяване на деянието. **При усложнените формални престъпления** изпълнителното деяние се състои от два или повече акта. Престъплението ще бъде довършено, когато всички в своята съвкупност бъдат осъществени. Евентуалното настъпване на междинен резултат не е равнозначно на довършване на такова формално престъпление. (Пр. поправката на частен документ по чл. 309 НК. Или както е при задържането на заложник – лиши го от свобода и постави условия за освобождаването му) 

**Довършеност на умишлените резултатни престъпления:** тези престъпления ще бъдат **довършени** с настъпването на съставомерните последици. До настъпването на престъпния резултат съответното **престъпление е недовършено.** При някои от резултатните престъпления последиците **настъпват веднага с довършването на изпълнителното деяние** (кражба, изнасилване). При други изпълнителното деяние **поставя началото на причинен процес** и между довършването на деянието и настъпване на последиците има известен период от време. Тези престъпления ще бъдат **довършени**, когато обективният причинен процес протече и като следствието от деянието и този процес настъпи престъпния резултат.
### Стадии в осъществяване на умишлената престъпна дейност 
Дадена умишлена престъпна дейност винаги преминава през два основни етапа: **вътрешен**, психичен процес, в следствие на който се **формира решението** и **изпълнение** **на решението**, което се обективира чрез външната проява на деянието. Престъпната дейност **проявява своята обществена опасност** едва чрез нейното обективиране. Едва **застрашаването** като обективен факт от действителността поставя въпроса за използване на наказателната репресия като реакция, но и като **възможен** **контрамотив** за дееца да не доведе нещата до край.

Застрашаването на обществените отношения е обективен факт и не зависи от формата на умисъла. Но при престъпления, извършени с евентуален умисъл, настъпването на общественоопасните последици не е сигурно, а винаги е само вероятно. На един по-ранен етап заплахата с наказание срещу застрашаването на обекта не винаги може да изиграе роля на контрамотив за дееца. Ето защо при съответна обществена потребност застрашаващите прояви, осъществени с косвен умисъл, се въздигат в самостоятелни формални престъпления (пр. нарушаване правилата за движение по чл. 342)

**Нашият закон свързва стадиите на умишлена престъпна дейност само с прекия умисъл като форма на вина, като отдава значение на умишленото застрашаване на обекта на един по-ранен етап само при престъпленията, извършени с пряк умисъл.** 

**Външното проявление** на престъпната дейност може да премине през няколко основни етапа на развитие след вземане на решението за нейното изпълнение: 

1. създаване на условия за осъществяване на престъплението; 
1. процесът на самото изпълнение на престъплението; 
1. причинният процес, чието начало се поставя с довършване на изпълнителното деяние и
1. настъпването на общественоопасните последици. 

В етапите до настъпването на последиците обекта е само застрашен. Застрашаването е в най-малка степен в първия и в най-висока към края на причинния процес, водещ пряко до настъпване на последиците.

**Стадиите на умишлената престъпна дейност** са именно етапите, през които преминава престъпната дейност, обособени въз основа на обективното въздействие на дейността върху конкретния обект на престъплението. 

За тях говорим само в случаите, когато дадено престъпление е насочено към един и същ непосредствен обект на посегателство. При това положение в определен момент възниква опасността от увреждане на този обект, постепенно тя нараства и накрая се стига до увреждането на обекта. Не можем да говорим за стадии, ако дадена дейност е насочена към различни разнопосочни непосредствени обекти.

В зависимост от това дали обектът на посегателство е застрашен или увреден разграничаваме приготовлението и опита като застрашаващи стадии на умишлената престъпна дейност и довършеното престъпление като увреждащ стадий. 

В зависимост от характера на застрашаването пък разграничаваме приготовлението като създаване на условия за извършване на престъпление и самото престъпление в процес на изпълнение, тоест опитът, който може да бъде довършен или недовършен. Характерно и за двата стадия е, че обектът не е увреден, а само застрашен. (хронологична подредба: приготовление > опит > довършено престъпление).
## **Приготовление**
Разпоредбата на чл. 17, ал. 1 НК го определя като „подготвянето на средства, намирането на съучастници и изобщо създаването на условия за извършване на намисленото престъпление, преди да е почнало неговото изпълнение.”. Така законът посочва и обективната, и субективната страна на същността на приготовлението, които разкриват свои специфични особености.

### Обективна страна на приготовлението 
За определяне на обективната му страна законът използва **три метода:** 

Посочва същността на приготовлението като създаване на условия за извършване на престъплението. Условията са такива изменения в отделни елементи от действителността, които са в някаква степен благоприятни за осъществяване на престъплението, които я правят по-пригодна за извършването му. (набавяне на оръжие)

Приготовлението е очертано и с един негов отрицателен белег, а именно, че то ще е налице само „преди да е започнало изпълнението на престъплението”. По този начин приготовлението се отличава от опита като вече започнало престъпление. Така посочва крайният момент, в който можем да говорим за приготовление.

Обективната страна на приготовлението е очертана в закона и с едно примерно изброяване на най-често срещаните форми на този вид дейност – набавянето на средствата и прочие. Изброяването е само примерно, а не изчерпателно, тъй като приготовлението може да се изрази и в създаването на други условия като например изготвяне на средствата (не набавяне), изучаване навиците на жертвата.

**Приготовлението се осъществява само чрез действие**. До този извод води анализът на текстовете от Особената част – чл. 80 ал. 3. Приготовление чрез бездействие няма. Приготовлението може да е както дейност на просто извършване, така и резултатна дейност от гледна точка на въздействие върху действителността. Когато деецът търси съучастници, средства за извършване на престъплението, изучава навиците на жертвата и прочие. **Приготовлението** е формална дейност, на просто извършване. Когато средствата са набавени/укрити, волята на съучастниците е съгласувана, жертвата е примамена на мястото на престъплението, приготовлението ще е резултатна дейност.

### Субективна страна на приготовлението
Посочена е в закона чрез израза **„намисленото престъпление”**. Това означава, че се касае за престъпление, което деецът конкретно има за цел да извърши. Естеството на приготовлението като предварителен стадий на умишлена престъпна дейност изключва възможността приготовлението да бъде извършено с косвен умисъл, т.е. като деецът се отнася с безразличие към създаването на условията за престъплението.

Прекият умисъл при приготовлението е по-сложен в сравнение с умисъла за извършване на престъпление. По-сложен е най-напред неговият **интелектуален момент.** След като деецът е решил какво точно престъпление ще извърши, това означава, че той предвижда: създаването на благоприятните условия за неговото извършване, самото извършване на престъплението, а когато последното е от категорията на резултатните, предвижда и неговите съставомерни престъпни последици. Освен това субектът **съзнава общественоопасния характер** на самото престъпление, но и на обстоятелството, че създаването на условия за неговото извършване също застрашава обекта на това престъпление.

**Волевият момент** също е по-сложен. По същество **деецът преследва** **две или три цели,** в зависимост от това дали престъплението е формално или резултатно: **винаги** цели **създаването на условия** за извършване на престъплението и **винаги** цели и **извършване на самото престъпление**, а когато престъплението е резултатно – цели и неговите съставомерни общественоопасни **последици**. 
### Наказуемост на приготовлението 
Относно наказуемостта на приготовлението са възможни и **познати три законодателни подхода** към наказуемостта на приготовлението:

Първи подход: предвиждане на наказание в намален размер винаги, когато е осъществено приготовление към умишлено престъпление – пр. налагане на наказание до 1/3 от предвиденото. Наказания трябва да подлежат на количествено измерване.

Вторият подход: се изразява в предвиждане на намалена отговорност за приготовление към престъпления, изрично посочени в Особената част.

Третият подход, който всъщност е избрал нашия законодател, е да се въздигнат в престъпления случаи на приготовление само към определени престъпления, като тези случаи са изрично посочени в Особената част. Чл. 17, ал. 2 НК предвижда, че „Приготовлението е наказуемо само в предвидените от закона случаи.”, т.е. когато в Особената част на НК съществува специален състав на наказуемо приготовление. Примери: приготовление към измяна или терористично действие, към убийство, грабеж, към подправка на парични знаци, геноцид и пр. 
## **Опит**
Опитът е следващият стадий в осъществяването на една умишлена престъпна дейност от приготовлението. Той е престъплението в процес на неговото осъществяване. При опитът **застрашаването** **на обекта** е в значително по-голяма степен от приготовлението. Той създава пряка и непосредствена опасност от увреждане на обекта. При това **степента на застрашаване** зависи от степента, до която е достигнало изпълнението на престъплението. 

### Същност и определение на опита
**Чл. 18, ал. 1 НК** – легална дефиниция: „Опитът е започнатото изпълнение на умишлено престъпление, при което изпълнителното деяние не е довършено или макар и да е довършено, не са настъпили предвидените в закона и искани от дееца общественоопасни последици на това престъпление.“ **От обективна страна** опитът се характеризира с **два момента: наличие на започнало изпълнение** на определено умишлено престъпление и **ненастъпили** съставомерни **последици** от последното. От **субективна страна** той **винаги** се **осъществява** при **пряк умисъл.**

### Обективна страна на опита
Изпълнението на престъплението е процес, който протича във времето и има свое начало и край. **Начало на изпълнението на престъплението – то започва** от момента, в който деецът се е насочи пряко и непосредствено към осъществяването му. Изпълнението задължително включва самото изпълнително деяние от състава. Определяне началото на изпълнението е фактически въпрос и се решава на базата на няколко критерия.

**Конкретния замисъл на дееца** – основен критерий. Най-лесно началото се установява при престъпления, които се осъществяват **само чрез действия**. (пр. при джебчийството – когато посегне към джоба/чантата). Когато престъплението се осъществява **чрез бездействие** началото, ще е налице в момента, когато субектът не извършва дължимото действие. Ако престъплението може да се извърши както **чрез действие, така и чрез бездействие** началото ще зависи от избрания от дееца способ.
### Допълнителни критерии
Използват се, при трудност да се определи началото въз основа на замисленото от дееца. Изпълнение на престъплението със сигурност ще има, **когато се осъществяват елементи от изпълнителното деяние. Като възможен практически критерий за някои гранични хипотези може да се приеме и това, че деянието клони към довършен опит – пример – грабеж и деецът е насочил оръжието и се заканва, че ако не му предадат парите ще ги убие.** Според началото на изпълнението **се ограничават опитът и приготовлението** като застрашаващи стадии на умишлена престъпна дейност: при **приготовлението** няма започнало изпълнение, докато при **опита** то вече е започнало. 

### Край на изпълнението на престъплението
Завършва с пълното осъществяване на изпълнителното деяние. Краят на изпълнението зависи от вида на престъплението и от конкретния замисъл на дееца. (стреля и не уцелва – края на изпълнителното деяние е стрелбата). В легалното определение на опита ясно са разграничени **две хипотези** от обективна страна, при които ще има само опит: когато изпълнителното деяние не е довършено и когато изпълнителното деяние макар да е довършено, не са настъпили предвидените в закона **и** искани от дееца общественоопасни последици на това престъпление, т.е. има **отсъствие на съставомерните последици.**

**Към кои престъпления може да има опит?**

**Опит може** да има само **към резултатните престъпления** или към **усложнените формални престъпления**, тоест тези от формалните, при които първият акт предизвиква междинни съставомерни последици (задържане на заложник; подправка на документ) 

**Опитът е невъзможен към:**

**Обикновени формални престъпления –** престъпленията на просто извършване, за които законът не предвижда междинни последици.

**Престъпления,** при които **практически** не може да се отграничи **началото на изпълнението от довършването на престъплението –** обида чрез думи, изречени в присъствието на пострадалия. Именно по отсъствието на съставомерните последици **отграничаваме опита** като застрашаващ стадий на умишлена престъпна дейност от **довършеното престъпление.** 
### Субективна страна на опита 
Легалното определение използва израза "**исканите** от дееца последици“. Искането е волевият момент на прекия умисъл и следователно, от субективна страна, опитът е престъпна дейност, осъществявана **само с пряк умисъл.** Съдържанието на умисъла при опит не се различава от това при довършеното престъпление и ще зависи от съответния вид – пр. умисъл за убийство, за кражба.

### Разграничение между приготовление, опит и довършено престъпление
Приготовлението, опитът и довършеното престъпление са стадии на умишлена престъпна дейност **само когато са насочени към един и същи конкретен обект.** Те се намират **в отношение на поглъщане**, защото обществената опасност на всеки следващ стадий съдържа тази на предшестващия. Ето защо при осъществено наказуемо приготовление то ще бъде погълнато от последвалия опит и деецът ще отговаря само за опит. Когато е осъществен довършен опит, той поглъща недовършения. Довършеното престъпление поглъща и приготовлението, и опита.

Разлика между опит и приготовление:

1. За разлика от приготовлението, опитът винаги застрашава непосредствения обект в степен, оправдаваща наказателната репресия.
1. Според началото на изпълнението – при **приготовлението** няма започнало изпълнение, докато при **опита** то вече е започнало. 

Разлика между опит и довършено престъпление по **отсъствието на съставомерните** **последици** отграничаваме опита като застрашаващ стадий на умишлена престъпна дейност от довършеното престъпление.
### Видове опит – довършен и недовършен.
В определението по чл. 18 ал. 1 НК са разграничени **два основни вида опит – довършен и недовършен**, като критерий е **довършеността на изпълнителното деяние**. Довършеността е от голямо значение за степента на обществена опасност, защото опитът е изпълнение на престъплението, процес на развитие на престъпна дейност и колкото се доближаваме до престъпно деяние, толкова по-застрашен е обекта. Именно различието в обществената опасност обуславя и **наказателноправното значение** на това деление, проявяващо се в две насоки: наказуемостта на двата вида опит и ненаказуемостта при самоволен отказ от тези два вида опит. 

**Недовършен опит** – очертан е от обективна страна като „започнатото изпълнение на умишлено престъпление, при което изпълнителното деяние не е довършено” и все още **не се е формирала причината**, която ще предизвика настъпването на общественоопасните последици. Изпълнителното деяние е в процес на осъществяване и пр. резултат не може да настъпи преди довършването му. Тази обективна особеност на недовършения опит именно го отличава от довършения. Застрашаването на обекта е в значително по-малка степен от довършения опит. 

**Довършен опит – при него изпълнителното деяние е довършено**, но въпреки това не са настъпили предвидените в закона общественоопасни последици на престъплението. Такава хипотеза може да се получи само в случаите, когато изпълнителното деяние поставя началото на обективен (пиши си го пред всеки пр. процес) **причинен процес,** след завършването на който престъпният резултат настъпва. Това обяснява защо при някои престъпения **не е възможно да има довършен опит** – престъпления, при които последиците настъпват веднага след довършване на изпълнителното деяние (кражба, изнасилване, преминаване на границата). При тях е възможен **само недовършен опит.** 

При довършен опит деецът е осъществил това, което обикновено е необходимо, за да причини резултата, но поради различни причини последиците не са настъпили – не настъпването на последиците може да се дължи на различни обстоятелства: особеност на деянието, на използваните средства, поведение на дееца, на жертвата или на трети лица след довършване на деянието. (примерно при опит за убийство смъртта може да не настъпи, защото оня не е уцелил, оръжието е засякло, жертвата, трето лице или самия деец е потърсил медицинска помощ) 
### Годен и негоден опит 
Делението на годен или негоден се прави в зависимост от това дали наистина е застрашен действително съществуващ непосредствен обект.

**Годен** **опит** е този, който е **насочен срещу реално съществуващ непосредствен обект(1)**,**изпълнителното деяние е от естество да увреди обекта(2)** и **използваните средства и начини са такива, че с тях е възможно да се причини съставомерния резултат** (3) на съответното престъпление. (3 пр)

**Негодният опит** се дели на **абсолютно и относително негоден опит.** **Абсолютно негодният опит** е **ненаказуем**, защото в действителност той не застрашава никакви обществени отношения. Абсолютната негодност може да се дължи на това, че

1. деянието е насочено срещу несъществуващ непосредствен обект - стреля по труп;
1. деянието не е от естество да увреди обекта (крада вещ чрез магия); 
1. използваните средства са такива, че с тях не може да се причини резултата (пистолет играчка)

**Относително негодният опит** е **наказуем**, защото в действителност непосредственият обект е застрашен в определена степен. Тук опитът не е успял по различни обективни причини: 

1. временно отсъствие на обекта на местопрестъплението (заложил бомба, ама оня излязъл);
1. изпълнителното деяние е от естество да увреди обекта, но е неправилно осъществено (при опит за убийство смъртта може да не е настъпила, защото жертвата случайно е излязла от помещението; деецът не се е прицелил правилно или поради засечка на оръжието).
1. конкретни недостатъци на иначе годни средства (негоден патрон).

### Наказуемост на опита

За разлика от приготовлението, опитът **винаги застрашава непосредствения обект** в степен, оправдаваща наказателната репресия. НК – **опитът ВИНАГИ е наказуем**. Чл.18 ал. 2 НК деецът се наказва с наказанието, предвидено за довършеното престъпление.

Същевременно опитът **само застрашава** непосредствения обект на посегателство, но **без да го уврежда** окончателно. **Степента на застрашаване** зависи от **степента на осъществяване** на намерението. Затова в закона са предвидени  корективи в правилото – чл. 18, ал. 2 – при определяне на наказанието съдът да вземе предвид степента на осъществяване на намерението и причините, поради които престъплението е останало недовършено. Причините, поради които престъплението е останало недовършено могат да бъдат от различно естество и те следва да се преценяват конкретно във всеки случай.

Имайки предвид, че обществената опасност на опита винаги се изразява само в **застрашаване на непосредствения обект,** а предвидените в закона наказания са съобразени с обществената опасност на **довършените престъпления,** може да се стигне до положения, че и най-лекото предвидено в закона наказание е **несъразмерно тежко**, защото конкретната обществена опасност на опита е твърде малка. Ето защо в **чл. 58, б. „а”** НК във връзка с **чл. 55 НК** е предвидена възможност за **определяне на наказание под най-ниския предел** или за **замяна** на предвиденото наказание за довършено престъпление с по-леко по вид наказание.
## **Доброволен отказ от приготовление и опит.**
### Самоволен отказ от опит – чл. 18, ал. 3 НК 
Опитът е престъпно поведение, което винаги само застрашава непосредствения обект на посегателството, без да се стига до неговото реално увреждане. Поради това винаги съществува възможност за прекратяване състоянието на опасност от самия деец поради **отказ от довършване на престъплението.** Когато отказът на субекта да довърши престъплението е **по негова собствена подбуда**, той **не се наказва** за осъществения опит. Това е уредено в поощрителната разпоредба на чл. 18(3) НК, като има различни изисквания за двата вида опи – довършения и недовършения.

Разлика между отказ от довършен и отказ от недовършен опит:

**Разлика в обективната страна** при отказ от довършен и недовършен опит

**Недовършен опит** – достатъчно е деецът да не е довършил изпълнителното деяние

**Довършен опит –** деецът трябва **реално да е предотвратил престъпните последици**. Деецът трябва ефективно да прекъсне започналия причинен процес – може да го направи лично, а може да предизвика намесата на 3-и лица. (пр. при опит за взривяване той да обезвреди бомбата сам или да потърси съдействие от специалисти).

**Няма** доброволен отказ от опит, когато деецът е направил всичко зависещо от него за предотвратяване на последици, но те въпреки това са настъпили. Престъплението е довършено. 

**От субективна страна** самоволният отказ от опит трябва да е станал **по собствена подбуда.** Тя е свързана с промяна в неговото първоначално намерение, като по същество той взема едно ново решение, противоположно по съдържание на първото.

Критерии:

При **недовършения опит** собствена подбуда е налице, когато деецът е имал **обективната възможност** да довърши изпълнителното деяние, **субективно** е съзнавал тази възможност и въпреки това **не го е довършил.**

При **довършения опит** деецът трябва да е имал **обективната възможност** да остави последиците да настъпят, **субективно** е съзнавал, че ако не направи нищо последиците ще настъпят, но ги е **предотвратил**.

Практиката е приела, че **не може да има собствена подбуда**, респ. самоволен отказ, когато са се проявили обективни пречки за довършване на престъплението деецът е приел, че престъплението е невъзможно промяната в намерението на дееца се дължи в конкретни външни въздействия (страх от разкриване).

Осъщественото при опит може **да е довело до увреждане** на някакви обществени отношения. В случай на самоволен отказ от довършване, това отрицателно засягане остава и ако осъщественото съдържа признаци на друго престъпление, деецът ще отговаря за него, а ще бъде освободен от отговорността само за опита – **чл. 19 НК**. (преодоляване на преграда при взломна кражба може да е довело до нейното унищожаване и деецът отговаря за това, а отказа от опит за кражба го освобождава само от опита за кражба).
### Самоволен отказ от приготовление
Разпоредбата на чл. 17, ал. 3 НК предвижда, че „Деецът не се наказва, когато по собствена подбуда се е отказал да извърши престъплението. „Тази поощрителна норма отчита обстоятелството, че приготовлението е предварителна дейност, която само създава условия за осъществяване на даден вид престъпление, но неговото осъществяване още не е започнало. По същество това е една промяна в намерението на дееца, вземане на решение да не извършва престъплението, което е противоположно на първоначално взетото решение за неговото осъществяване. Самоволен отказ има, когато промяната в намеренията на субекта е станала по „собствена подбуда”. Дали отказът е станал по собствена подбуда или под нечие друго въздействие съдим въз основа на три белега: деецът е имал обективната възможност да извърши намисленото престъпление; субективно той е съзнавал, че може да го извърши; и въпреки това не го е извършил. В съвкупност тези три белега е налице самоволен отказ от извършване на престъпление.

**Чл. 19 НК:** „В случаите на чл. 17, ал. 3 и 18, ал. 3, ако деянието, в което са се изразили приготовлението или опитът, съдържа признаците на друго престъпление, деецът отговаря за това престъпление” **-** Възможно е, обаче, деянието, в което се е изразило приготовлението, **да осъществява признаците на друго престъпление**. (пр. приготовлението към убийство може да се изрази в противозаконно придобиване на огнестрелно оръжие). 

В тези случаи ще е налице **идеална съвкупност от престъпления** (с едно деяние са извършат две или повече престъпления). Тази хипотеза е уредена в чл. 19 НК. Ще му се наложат двете наказания. (противозаконно придобиване на огнестрелно оръжие и приготовление за убийство).

При **самоволен отказ от приготовление** той ще се откаже да извърши убийството, като по чл. 17, ал. 3 ще отпадне отговорността за приготовлението, но субектът ще бъде наказан за другото престъпление. Това е изрично уредено в чл. 19 НК.

