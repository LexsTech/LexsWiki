---
title: Въпрос 26
---
# **Въпрос 26. Престъпления против живота. Убийство. Причиняване на смърт по непредпазливост. Криминален аборт. Подпомагане, склоняване и довеждане до самоубийство.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2026.mp3" type="audio/mpeg">
        </audio>
    </div>

## **Престъпления против живота**
Първо, това са класически престъпления. Даже едно от тях, убийството, е синоним на престъплението. Второ, тези престъпления имат изключително важно значение в практиката. В голямата си част престъпленията са или против личността (глава втора), или против собствеността (глава пета) или едно от общоопасните престъпления – автотранспортното. Тези са около 80% от всички извършени престъпления. Въпреки, че в момента другите две са по-често извършвани, трайно в челната тройка присъстват престъпленията против личността. Те тормозят и най-много населението. Екзаминаторите са така устроени, че съзнанието им винаги се връща към тези престъпления. Обяснявате сложните престъпления против кредиторите, стопанство, и те вземат да ви питат за убийството, телесната повреда, разврата и т.н. Често дават и казуси, свързани с тази глава втора. Така че изучаването на тази група престъпления има и практическо значение за вас. И друго – законодателят ги е оформил изключително подробно. В тази връзка изучаването им има значение въобще за разбирането на много престъпления. Дадено е определение тук за афектен умисъл, признаците относно подбудите, мотивите, вината, двойна форма на вина и т.н. Така че не случайно са поставени на второ място в особената част на НК. 

Всъщност още Конституцията в началните свои текстове повелява, че задължение на държавата е да гарантира живота, здравето, достойнството и правата на личността и да доставя условия за свободното развитие на човека. Тъй като говорим за престъпления против правата на човека (една по-обща категория), ще ви говоря какво се има предвид, какво се пита в тази част от конспекта, макар и да е малко пресилено. Някои автори считат, че като цяло престъпленията против основните права на човека трябва да бъдат обособени в пет големи групи, като уточняват, че първите три от тях имат строго личен характер и посочват тези групи. Това са на първо място престъпления против личността в тесен смисъл. Тук влизат съставите по глава втора на особената част на НК. Счита се, че те засягат и то в двете възможни форми (увреждат или застрашават) личните права или интереси на гражданите. Тук влизат убийствата, телесните повреди, разрвата, свобода на личността и т.н. На втората група авторите считат, че влизат престъпленията против правата на гражданите и това е глава трета, които състави засягат личните и политическите права на хората. Тук са съставите против вероизповеданията, хсенофобски прояви, избирателните права и т.н. В третата група обособяват престъпленията против брака, семейството и младежта, глава четвърта, защото считат, че тук се включват състави, засягащи специфичните отношения, които възникват по повод на брака и свързаните с него отношения - между родители и деца, между съпрузи, отношения, свързани с израстването на младите хора и т.н. В четвъртата група обособяват посегателствата срещу икономическите права на гражданите и включват глава пета и шеста – против собствеността и против стопанството. И в последната пета група тези автори обособяват и казват “това са някои други състави, свързани с права на човека, разпръснати в други глави в особената част на НК”. Ето, казах ви тази класификация. Всяко посегателство е срещу някакво гарантирано или признато право на отделната личност. Дори посегателството срещу горския фонд (глава шеста) с него индиректно се посяга на правото на човека да живее в екологично чиста среда. Важни са груповите отношения, които законодателят е определил. Именно това е прагматичното – кои отношения едно престъпление може да засегне. 

Така че много по-важно е да разгледаме системата на тези престъпления против личността – тези в глава втора. Тази система е изключително сложна, доста подробно са разработени съставите, поради важността, която им се отчита. Като цяло глава втора има девет раздела, обособени по непосредствения групов обект на посегателство. Тези девет раздела можем условно да обособим на четири групи. В първата задължително трябва да включим престъпленията против живота и здравето на личността. Тук влизат първите три раздела – убийство, телесна повреда и злепоставяне. Всички те са посегателства срещу живота или здравето на личността, като, разбира се, се отличават по непосредствения обект на посегателство и степента, в която той се засяга. Докато първите два раздела, убийството и телесната повреда, са резултатни увреждащи престъпления, тоест чрез тях реално се засяга обекта, уврежда се и се отнема живота и здравето на човека, то при третия вид (злепоставянето) сме оставени пред състави на създаване на опасност. При тях наказателната отговорност е изтеглена напред във времето – отговорност възниква със самия факт на поставяне в опасност на живота и здравето без реално те да са увредени. 

Втората група престъпления против личността са посегателства против свободата на личността - свободата на придвижване, на самоопределение, на волеизявление. Тук влиза четвъртият раздел – отвличане и противозаконно лишаване от свобода. Петият раздел – принуда. И донякъде деветият раздел, който е нов и трябва да сложим някъде – трафикът на хора. 

Третата група престъпления против личността са посегателствата против доброто име, честта и достойнството на личността. Тук влизат издаването на чужда тайна (раздел шести), обидата и клеветата (раздел седми). 

И последната, четвърта група, са съставите по раздел осми, озаглавен Разврат (едно наименование, което в известен смисъл е неточно). Това са съставите, свързани с половата неприкосновеност на личността и начина на полово общуване. Конкретния анализ по-нататък ще ни убеди, че в някои случаи това разделение е условно, защото някои състави имат комплексен обект на посегателство. При тях се наблюдава засягане на отношения в повече от една от групите, които посочихме. За пример – разврат. Вярно, поставяйки изнасилването в този раздел, законодателят казва, че основно се засяга половата неприкосновеност, но е ясно, че няма как да не засегне и други – телесна неприкосновеност, честта и достойнството на личността без съмнение. Дори в общоупотребимия български език казваме “отне ми честта”. 

По-нататък, продължавайки с общата характеристика на престъпленията против личността, да кажем няколко думи за предмета на посегателство. Най-често предмет на посегателство е друг жив човек. При тези посегателства най-често се въздейства върху жертвата в една или друга посока, по отношение на едни или други обществени отношения, в други случаи предмет на посегателство са материалните условия за съществуването на общественото отношение. Напр. при престъплението за предоставяне на помещение за разврат. И в някои случаи предметът е особен, именно с оглед тази много силна диференциация от страна на законодателя (напр. по чл. 126 – въздействието върху човешкия плод в ембрионалния стадий на неговото развитие), но разбира се и тук доколкото това въздействие е невъзможно без въздействие върху бременната жена, е налице посегателство върху друг човек. 

С оглед изпълнителното деяние на плоскостта на общата характеристика се наблюдава изключително разнообразие. Някои състави могат да бъдат осъществени само чрез действие – обида, клевета, голяма част от половите престъпление. А други могат да бъдат осъществени само чрез бездействие – при злепоставянето. Трети състави, които са основни в тази глава, могат да се осъществят както с действие, така и чрез бездействие. Например убийството. При тях откъм обективната страна и формите на изпълнително деяние се наблюдават всички възможни форми на усложнена престъпна дейност – двуактни. Два акта, един от които е престъпление. Някои са продължени – напр. противозаконното лишаване от свобода. Или пък има и състави на системно извършване – налице е престъпление, когато изпълнителното деяние се осъществи три или повече пъти, напр. предоставяне на помещение за разврат. С оглед резултата, също се наблюдават всички възможни разновидности. Има и резултатни престъпления, които са от двата вида – увреждащи, на поставяне в опасност (злепоставянията). Но немалка част от тези престъпления са формални – довършени са със самия факт на довършване на изпълнителното деяние. Например блудството. 

По отношение на субекта на престъплението следва да се отбележи, че по-голямата част от съставите могат да се извършат от всяко наказателно отговорно лице. С оглед диференциацията на отговорността, по отношение на особените субекти, които се наблюдават, трябва да се отбележи следното. При някои от съставите е налице основен субект по основния състав – например при криминалния аборт (чл. 126) – лице с висше медицинско образование. А при други състави субектът е в квалифицираните състави (обуславя по-висока степен на обществена опасност) – напр. при убийството от длъжностно лице (чл. 116, т. 2). В трети случай особеният субект е визиран в привилегированите състави (чл. 125 – убийство от майка на неродена рожба).

Трябва да кажем и какво се вижда откъм субективна страна. Тези състави могат да бъдат осъществени с всички разновидности на умисъла, при това твърде детайлно изведени в отделните състави с оглед на по-точната диференциация на отговорността. Някои от тях могат да бъдат осъществени само с пряк умисъл (половите, криминалните аборти), други могат да бъдат осъществени както с пряк, така и с евентуален умисъл (убийството). Забележително е, че законодателят е обособил в отделен състав, чл. 118, причиняването на смърт по афектен умисъл. Също така в някои от квалифицираните състави е поставен предумисъла – чл. 116, т. 9. На следващо място повечето от тези състави са наказуеми и при извършването им при непредпазливата форма на вина, при това всички форми на непредпазливост – както небрежност, така и самонадеяност, и дори са обособени отделни състави, когато деянието е извършено при професионална непредпазливост (чл. 123 – смърт, чл. 134 – телесна повреда). За професионална непредпазливост говорим при правнорегламентирана дейност, представляваща източник на повишена опасност. От гледна точка на субективната страна, трябва да кажем, че много състави имат и други признаци свързани с нея. Например някои квалифицират по-тежко убийството – с користна цел (чл. 116, т. 7) или с цел да бъде улеснено или прикрито друго убийство (т. 8). В някои от съставите изрично е изведен като самостоятелен и решаващ признак, подбудите за извършване на престъплението. Например по чл. 116, т. 11 – убийство по хулигански, расистки или ксенофобски подбуди. Дори в някои от съставите чувствата на извършителя като специфичен елемент от субективната страна също са изведени. Например по чл. 121 – убийството на току що родена рожба с чудовищен вид. 

Ето така, бавно и полека, се придвижихме конкретно към анализ на престъпленията против живота. Това е първата част от първата група престъпления против личността. Според характера на посегателството или с оглед особения предмет можем да разграничим три групи престъпления против живота. Първата и най-голяма група, разбира се, са убийствата – лишаването от живот на друг жив човек. На второ място е криминалният аборт – посегателството върху човешкия плод в ембрионалния стадий на развитие (чл. 126). И на трето място са престъпленията, свързани със самоубийства. Не казвам самоубийството, а престъпленията, свързани със самоубийство, защото само по себе си то, особено когато е успешно, няма да има годен субект на наказване, а от друга страна законодателят е предвидил чл. 127. 
## **Убийството.** 
Основният му състав е уреден в чл. 115. Класически, лаконичен текст – “Който умишлено умъртви другиго”, се наказва за убийство. Очевидно, че предмет на това престъпление е друг жив човек. Касае се до посегателство срещу неприкосновеността на човешкия живот, това най-висше благо, което за съжаление ни се дава веднъж. Ерго, всички наказателни системи във всички времена с малки изключения, са осъждали и предвиждали наказателна отговорност за посегателство на личността. Е, имало е времена, в които убийството на роб е било унищожаване на вещ. Въпросът е, кога е налице годен предмет на посегателство. Откога и докога е налице такъв годен предмет? Чл. 120 казва – за убийство извършено от майка, върху рожба във време на раждане или веднага след него. Чл. 125 – не се наказва майка, която причини смърт на своя недородена или току-що родена рожба. Очевидно е, че НК с оглед началния момент се върти някъде около раждането. Следователно теорията заключава, че годен обект на посегателство има, когато е започнало раждането, вече има жив човек. Върховния съд използва по-ясни критерии и казва, че когато бебето изплаче (поеме въздух), защото е възможно раждане на мъртъв плод. Също така ражданията могат да бъдат и по различен от естествения начин. Начален момент е когато рожбата годна да живее. Крайният момент е с настъпването на смъртта на живия човек. Има се предвид преустановяване функциите на главния мозък. Междинни състояния, като клинична смърт и др., са състояния на човек, който е годен предмет на това посегателство. 

Престъплението убийство е довършено, когато настъпи смъртта на жертвата. При това, както веднага след деянието, така и на един по-късен етап, което на практика прави изключително важни въпросите, свързани с причинната връзка между деянието и настъпилия резултат и всички въпроси на причинната връзка, като да са налице приходящи фактори, които променят посоката на развитие на причинния процес. Убийството се характеризира с обстоятелството, че е описано единствено с резултата. Не се дават подробни указания относно изпълнителното деяние на това престъпление и съвсем логично е, че може да бъде осъществено както чрез действие (да го застреля, прободе и т.н.), така и чрез бездействие (когато субектът има задължение за действие). При убийството са възможни всички стадии на умишлената престъпна дейност - довършен и недовършен опит. Довършен е, когато резултатът по една или друга причина не е настъпил, въпреки че изпълнителното деяние е довършено. Застреляната жертва е спасена в Пирогов. Недовършен опит е, когато е започнато изпълнителното деяние, но не е довършено и респективно не е настъпил общественоопасния резултат. Твърде много въпроси поставя практиката в случаите на убийство при съучастие, общност на умисъла. Често на практика са налице различните форми на съучастие – подбудителство (мотивирането на едно лице да извърши престъплението), помагачество (указване на съдействие на извършителя да осъществи изпълнителното деяние – както физическо, така и интелектуално), съизвършителоство (в двете му форми – с и без разпределение на ролите). Представете си, че няколко лица стрелят по жертвата, а тя е загинала от един куршум. ВКС казва, че е налице съучастие. По-лесни са случаите при разпределение на ролите или при помагачество. 

Сложен за разбиране е въпросът за субективната страна. Чл. 115 – умисъл. Може да се осъществи както с пряк, така и с евентуален умисъл. Деецът съзнава общественоопасния характер на деянието, а именно обстоятелството, че неговото деяние е от естество да увреди живота на друг човек. ВКС добавя към тази интелектуална страна на умисъла и съзнанието от страна на дееца и начина и метода на деянието, за да причини смъртта на жертвата. Деецът предвижда възможното или сигурното неизбежно настъпване на този резултат в зависимост от това дали се касае до пряк или евентуален умисъл. Обикновено сме свикнали да казваме, че при евентуалния умисъл деецът преследва друга цел, която може да бъде полезна или вредна, по пътя на осъществяването на която, деецът разбира, че може да причини смъртта на лице, но се съгласява с резултата. ВКС казва, че когато деецът осъзнава сигурното, неизбежното настъпване на смъртта, макар и да цели друго, трябва да се приеме, че в тези случаи е налице пряк умисъл. Логиката е, че умисълът винаги е отношение на дееца. Има ли някакво значение грешка в личността? Деецът иска да убие А, но убива Б. Чл. 115 брани живота на всяко живо същество. Грешката в лицето няма отношение към въпроса за вината. Не изключва умисъла за убийство при основния състав. Ако обаче жертвата притежава качества, които имат отношение към отговорността, а деецът не ги съзнава, не ги знае, то те могат да имат отношение към неговата наказателна отговорност. Примерът е, че той иска да убие А, но убие Б, но се окаже, че Б е длъжностно лице, бременна жена, майка му или жена му, и той не знае това, няма как да носи отговорност по квалифицирания състав на убийство по чл. 116. И малко за грешка в развитие на причинния процес. Когато деецът стреля с желание да убие друг, който се навежда да си завърже обувката, куршумът продължава и поразява други лица. Той стреля по А, но уврежда Б. Как се решава този въпрос? По отношение на А – довършен опит за убийство. По отношение на реално причинената смърт на Б, ако деецът е предвиждал възможността да причини смърт и на друго лице, но се е примирявал с това, сме пред евентуален умисъл, но ако е предвиждал неизбежното – пряк умисъл (по-рядката хипотеза – ВКС). Но когато не е предвиждал възможността за настъпване на смъртта на Б, сме изправени пред непредпазливост, като са възможни и двете форми. Ако е съзнавал абстрактната възможност на Б (самонадеяност), но в общия случай е небрежност. И последният случай е, когато не е могъл или не е бил длъжен да предвиди общественоопасния резултат (някаква намалена видимост), тогава има само опит за убийство на А.

Квалифицирани случаи на умишленото убийство – чл. 116. Припомням, че квалифицирани състави наричаме тези, които съдържат всички белези на основния с допълнителни белези, които указват по-висока степен на обществена опасност и респективно за тях е предвидено по-тежко наказание. Възможно е тези допълнителни белези да засягат почти всички групи признаци от състава на едно престъпление. Както ще се убедите от анализа на чл. 116, някои случаи са квалифицирани по отношение на субекта на престъплението. В някои случаи тези признаци са относно субективната страна на престъплението, както по отношение на формата на вината, така и по отношение на други субективни признаци – мотивите или подбудите. Тези признаци могат да бъдат свързани и с обективната страна – използваните средства, методи, начини за осъществяване на деянието или пък са свързани с резултата от изпълнителното деяние. Възможно е да бъдат, и така е в чл. 116, свързани с предмета – особености на конкретната жертва. Законодателят изключително подробно регламентира материята на убийството. 

Квалифицираните случаи на умишлено убийство са уредени в чл. 116 и са уредени в 13 точки. В някои от тях чрез алтернативно посочване на признаците се уреждат няколко квалифицирани състави, така че всъщност са много повече. Още повече, че има и ал. 2 Една обща бележка – възможно е при осъществяването на едно убийство деецът да осъществи няколко от тези посочени в текста хипотези. Даже понякога е възможно почти всички да са налице. Възможно е деянието извършено от длъжностно лице да е предумишлено, като жертвата е майката на извършителя, която е бременна и е в безпомощно състояние, като убийството е извършено чрез взрив, преследвайки користна цел за наследство, понеже е искал да прикрие убийство на сестра си, и с цел да продаде органите на жертвата, действайки по поръчение на организирана престъпна група по хулигански подбуди. Тоест възможно е едно деяние да засяга няколко точки. В този случай се касае за едно престъпление. Обстоятелството, че включва няколко състава, ще се отчете като отегчаващо отговорността обстоятелство. Иначе конструкцията на чл. 116 е ясна – изрежда съставите за убийство. 

Конкретно да ги разгледаме сега. Най-напред с оглед на жертвата. Жертвата има някакви особени качества, които придават по-висока степен на обществена опасност. Такива са по т. 1, т. 3, част от т. 4, както и новата ал. 2. На второ място са случаите, когато квалификацията е с оглед субекта на престъплението – тук влиза по т. 2, т. 6 последното предложение, по т.3 (и тук внимателния студент ще каже нали т.3 я слагаме с оглед особеностите на жертвата; няма грешка, защото, за да убиеш баща или майка, ти трябва да си син или дъщеря), по т. 10. На следващо място трябва да разгледаме особеностите с оглед обективната страна на убийството – т. 5 (безпомощно състояние), т. 6 първите две предложения (по опасен за другите начин или особено мъчителен начин). И четвъртата група са свързани с особености в субективната страна – тук влиза т. 9 (предумишлено убийство), т. 7 (користна цел), т. 8 (цел да бъде улеснено или прикрито друго престъпление), т. 8а (с цел отнемане на телесен орган) и т. 11 (по хулигански, расистки или ксенофобски подбуди). Това е групирането. Сега за особеностите на отделните хипотези и то за онези, които имат по-голямо практическо значение и онези, които могат да създадат затруднение.

По т. 1 законодателят има предвид, че жертвата в най-общия случай е длъжностно лице по смисъла на чл. 93, т. 1 НК. Важното е да запомните, че не всяко убийство на длъжностно лице трябва да се квалифицира по т. 1, а само тогава, когато убийството е при или по повод осъществяване на службата или функцията.

Относно лицата: имаме 4 групи лица – длъжностни, ползващи се с международна защита, представители на обществеността и военни. Спрямо първите три нормата е препращаща, а спрямо военните е бланкетна.

Препращаме към чл. 93, т. 1. ,която съдържа легални дефиниции: "Длъжностно лице" е това, на което е възложено да изпълнява със заплата или безплатно, временно или постоянно:

а) служба в държавно учреждение, с изключение на извършващите дейност само на материално изпълнение;

б) ръководна работа или работа, свързана с пазене или управление на чуждо имущество в държавно предприятие, кооперация, обществена организация, друго юридическо лице или при едноличен търговец, както и на частен нотариус и помощник-нотариус, частен съдебен изпълнител и помощник-частен съдебен изпълнител;

Добавяме и т. 2 "Орган на власт" са органите на държавна власт, органите на държавно управление, органите на съдебната власт, както и служителите при тях, които са натоварени с упражняването на властнически функции;

Според съдебната практика длъжностното лице трябва да е част от организационната структура на предприятието, тоест да има трудов договор, да следва трудовата дисциплина.

Чл. 93, т. 3: "Представител на обществеността" е лице, посочено от обществена организация /чрез НА или вътрешен акт на юридическото лице/ да упражнява въз основа на закона или на друг нормативен акт определена функция;

Чл. 93, т. 13. С международна защита се ползуват лицата, за които е предвидена такава защита в международен договор, по който Република България е страна; + застрашени са обществените отношения, свързани с международните връзки на България.

Използва се и разширен бланкет спрямо понятието „военно лице“ по смисъла на ЗОВС; Военните лица биват два вида – български и чужди. Чуждите се делят на военни лица от съюзнически армии – НАТО и лица от приятелски армии (всички, с които не сме в конфликт). Тук особеното е, че разширяваме обхвата на изпълнителното деяние няколко пъти:

1. посяга се върху непосредственият обект на посегателство по раздел първи – неприкосновеността на живота,
1. както и на обществените отношения, свързани с изпълнение на служебни задължения,
1. а също се посяга и на обществените отношения, свързани с отбраната.

„При изпълнение“: на работното място и в работно време и със съответна униформа ако има изискване за такава. „По повод“ – не се намира на работното място и/или е на мястото, но в неработно време. Те могат да не са на смяна и ако бъде извършено убийство, ще е по този състав. Върховния съд има практика да квалифицира като убийство по основния състав убийство на охранител не на охраняваното от него място. Законът не трябва да се разбира така.

Т. 2 - “убийство от длъжностно лице при или по повод изпълнение на службата”. – нищо комплексно, няма особености.

Т. 3 също се свързва с особеностите на жертвата – баща или майка, рожден син или рождена дъщеря. Изисква се определена родствена връзка между извършителя и жертвата. Очевидно опасността тук идва и по морални съображения, защото е ясно, че отцеубийството е тежък грях, тежко престъпление. Единствено в теорията съществува следната дискусия. Касае се до кръвна връзка когато е убийство на дете, а обратното – на родител не се казва “кръвен родител”. Дали убийство на осиновителите следва да се квалифицира по този текст? Пълни – издава се нов акт за раждане на осиновения и се прекъсва връзката му с биологичните родители. Непълни – не се прекъсва връзката с биологичните родители и осиновителите не са обекти на посегателство по чл. 116.

За убийство на деца обаче се изисква те да са рождени. Полът им има значение за уточняване на обстоятелствата по конкретния случай. Полът се преценява към момента на убийството. Ако има и биологичен баща и той е извършителят, но той не фигурира в акта за раждане следва да се приложи чл. 115 с отегчаващо обстоятелство, а не чл. 116!

Т. 4 – бременна жена, малолетно лице или на повече от едно лице. Първите две хипотези не предизвикват особени коментари, освен разбира се да подчертаем, че извършителят трябва да съзнава, че извършва действието си по отношение именно на бременна жена или малолетно лице. Повече затруднения предизвиква третата хипотеза – на повече от едно лице. Когато се явяват на изпит, на студентите им се задава въпроса: “Как ще квалифицирате случая, когато извършителя иска, желае и цели настъпването на смъртта на две лица (близнаци, които го тормозят непрексънато)? Причаква ги, подготвя се, идва си, стреля, падат, свършва си работата. Оказва се обаче, че единия не е умрял.” Цялата му дейност е опит за убийство на две или повече лица. Студентската съвест казва: “Нали един реално е умрял!” Не, тъй като този състав на квалифицирано умишлено убийство включва в себе си резултата реално причиняване на смъртта на две лица и когато действайки в условията на пряк умисъл, но по една или друга причина тези последици не са настъпили, тогава е налице довършен (в нашия случай) опит за убийство на две лица. Тъй като наказанието за опит е същото, като за довършено престъпление. 

Умисълът трябва да е възникнал преди започване на изпълнителното деяние, по време на извършване убийството на първото лице или непосредствено след него. Обстоятелството, че ще умъртви повече от едно лице трябва да се отразява в съзнанието на дееца. Идеалната еднородна съвкупност = квалифициран случай на убийство.

Т. 5 – на лице, което се намира в безпомощно състояние. Именно невъзможността на жертвата да се защитава повишава обществената опасност на убийството. Безпомощното състояние има 2 разновидности:

1. Безсъзнателно състояние на пострадалия – спи, полубуден, следователно не може да се отбранява
1. Съзнателен е ,но е физически ограничен да се отбранява

Ключовото е, че деецът трябва да е заварил пострадалия в това състояние, а не да е причастен към поставянето му в такова състояние. Той само се възползва от безпомощността. Ако деецът си служи с въздействия върху тялото на пострадалия, за да го приведе в безпомощно състояние, то ще е налице съвкупност! Достатъчно е обективно да е в това състояние, независимо каква е причината за това, дали е у самата жертва, в субекта на престъплението или в някой друг.

Т. 6. По начин или със средства, опасни за живота на мнозина. Първата хипотеза очевидно касае средствата. Не се изисква реално да са увредени или да е настъпила смъртта на мнозина. Достатъчно е средството да е по естеството си в състояние да увреди повече хора. Най-често се касае до взрив или друг начин, който може потенциално да засегне и други хора. 

По мъчителен начин - като китайската капка, или го дерете бавно или го слагате на бамбук, който му пораства през тялото. Въпросът е, че тази квалификация е с оглед на чувствата, болките и страданията на самата жертва. Умряла е в мъки. Изискванията са пострадалият да е в съзнание и да има запазена физическа сетивност, като търпи болки и страдания. Умъртвяването трябва да е по-дълго от 7-8 минути. Мъчителността може да се свърже както със самото изпълнително деяние, така и със самите му последици – агония.

Пример за това е задушаването – при него се спира достъпа до кислород, което кара жертвата да страда, да осъзнава настъпването на своя край. Трябва да се различава от удушаването, което е прекъсване на трахеята, счупване на костите – това е бързо и неусетно – при обесване, но това може да е жестоко.

Последната хипотеза – особената жестокост, е по-скоро характеристика на самия извършител. Той действа по брутален, жесток начин. “Често,” допълват най-внимателните студенти за радост на иначе строгия екзаминатор, “двете хипотези се припокриват.” Но не винаги. И затова са разграничени. Възможно е едно деяние да бъде извършено с особена жестокост, но смъртта да е настъпила внезапно без мъки и страдания, а понякога и без да усети. Деянието съдържа значително повече количествени усилия – интензивност, продължителност, която не е пропорционална на простия акт на умъртвяването. Практическия критерий е степента, чрез която деецът се стреми да накърни идентичността на жертвата. Заличаване на следите по жесток начин – изгарянето е отегчаващо вината обстоятелство, защото мотивът е оневиняване, а не нараняване на жертвата. Садизъм: положителни психически преживявания на дееца, свързани с необходимостта да намали напрежението, тоест той не се радва, защото не е с нормална сетивност. Мъчителността и жестокостта трябва да се осъзнават от дееца. Не всяко деяние, осъществявано мъчително е и жестоко и обратно.

Т. 6а, Престъплението е извършено "в условията на домашно насилие", ако е предшествано от системно упражняване на физическо, сексуално или психическо насилие, поставяне в икономическа зависимост, принудително ограничаване на личния живот, личната свобода и личните права и е осъществено спрямо възходящ, низходящ, съпруг или бивш съпруг, лице, от което има дете, лице, с което се намира или е било във фактическо съпружеско съжителство, или лице, с което живеят или е живяло в едно домакинство.

Т. 7, е убийство с користна цел. Користната цел е цел за да придобие за в бъдеще някаква материална облага – да получи наследство. По какво тази т. 7 се отличава от особените случаи на грабеж, придружен с убийство? При грабежа, който е престъпление против собствеността, който е придружен с убийство, са налице две съставки – принуда и кражба. При тази най-тежка форма на грабежа принудата е ескалирала до убийството на пострадалия. Не просто сте го набили, за да вземете вещта, а сте го убили, за да вземете вещта. Разликата е, че при грабежа, убийството е с цел веднага, на момента (айфона, часовника), докато убийството с користна цел, то се извършва с оглед на една бъдеща (не да отнеме нещо веднага) материална облага. Когато липсва субективна връзка – деецът извършва убийството с някаква друга цел и след това по внезапно решение отнема вещта, налице е реална съвкупност от две престъпления – убийство и кражба, а не грабеж с убийство.

Т. 8 – с цел да бъде улеснено или прикрито друго престъпление.

Улеснено, е когато пострадалият или негово поведение са пречка според дееца, не е задължително да е обективно, за извършване на друго престъпление. Целта е улесняване на бъдещото престъпление. Характеристиката на бъдещото престъпление е обстоятелство отегчаващо или смекчаващо вината по конкретното убийство, тоест дава насока докъде деецът може да стигне, за да постигне целите си.

Прикрито, е когато има завършено вече престъпление, завършен резултат. Няма значение дали деецът е извършил предходното престъпление.

Т. 8а – с цел отнемане на телесен орган, тъкан или телесна течност на пострадалия. Сравнително нова точка. Не представлява трудност. Очевидно, че по-нататък могат да се осъществят и други престъпления с тези неща. 

Т. 9 – предумишлено. Предумисъл е налице, когато предварително е взето решение в сравнително спокойна обстановка след като деецът е обмислил мотивите за и против. И въпреки всичко това, той не се е отказал. Също така тези убийства много по-често са успешни именно поради това. 

Т. 10 – по решение на организирана престъпна група. Целият въпрос е в обстоятелството, че конкретния извършител е част от организирана престъпна група и в резултат на нейно решение извършва самото убийство. Възможно ли е да не е член на организираната престъпна група? Да, но трябва да има пряка връзка с нея. Няма нужда да е формален член, те едва ли имат членски книжки. 

Т. 11 – подбудите. Хулигански, расистки или ксенофобски. По хулигански е извършено това убийство, при което деецът чрез самото убийство изразява своето явно неуважение към обществото и приетите от него правила за поведение. Демонстрира грубо незачитане на общоприети норми за общуване между хората в обществото.

т. 12 – когато убийството представлява опасен рецидив по смисъла на чл. 29 или пък лицето е извършило друго убийство, за което все още не е постановена присъда. Особено лично качество на дееца – преди убийството е извършил и друго убийство, за което няма постановена присъда.

Едно поведение може да се характеризира по няколко от хипотезите на чл. 116. Ако това стане, практиката на съдилищата е да преминават към най-тежката алтернатива – доживотен затвор без замяна.

**Тълкувателно решение № 72 от 05.11.1984 г. по н.д. № 63/84 г., ОСНК**. Когато едно лице извърши умишлено убийство, след като е извършило друго убийство по чл. 115 или 116 НК, за което не е поставена присъда, двете деяния следва да се квалифицират като отделни престъпления – първото по чл. 115 или 116 НК в зависимост от това, дали се касае за обикновено или квалифицирано умишлено убийство, а второто всякога по чл. 116, т. 12, ал. 2 НК, независимо дали са налице и други квалифициращи обстоятелства.

За всяко от престъпленията следва да се определи отделно наказание, а по съвкупност да се наложи едно общо наказание по реда на чл. 23 - 25 НК.

Чл. 116, т. 12, алт. 2 НК. Главният прокурор на НРБ е предложил общото събрание на наказателните колегии на върховния съд да издаде тълкувателно решение по приложението на чл. 116, т. 12, алт. 2 НК, тъй като в съдебната практика има две противоречиви становища. Според едното становище са налице две отделни престъпления, а според другото, че престъплението е едно, защото реалната съвкупност е въздигната в квалифициращ признак на умишленото убийство.

Представителят на главната прокуратура даде заключение да се приеме второто становище. Върховният съд, общо събрание на наказателните колегии, за да се произнесе, съобрази следното:

В чл. 116 НК има два квалифицирани състави, които се отнасят за различни случаи на умишлено убийство на две или повече лица.

Втората алтернатива на чл. 116, т. 4 НК се прилага, когато умъртвяването на повече от едно лице е извършено с едно деяние. Тук еднородната идеална съвкупност е въздигната в квалифициращ признак на престъплението. Единството на това престъпление се обуславя от обстоятелствата, че деянието е едно и че последиците от него се обхващат от умисъла на дееца. В Постановление № 14/63 г. на Пленума на Върховния съд е указано, че от субективна страна е необходимо умисълът да е възникнал предварително, по време на извършване убийството на първото лице или непосредствено след извършването му, когато убийството на второто лице представлява продължение на едно престъпление.

Втората алтернатива на чл. 116, т. 12 НК се прилага, когато убийството е осъществено от лице, което преди това е извършило друго убийство по чл. 115 или 116 НК , за което не е постановена присъда. Така, както е редакцията на текста, не може да има спор, че се касае за две отделни деяния, второто от които е извършено, преди да е била постановена присъда за първото от тях. Тези деяния следва да се квалифицират като отделни престъпления, защото при реална съвкупност на престъпления, извършени против личността на различни граждани, се прилагат разпоредбите на чл. 23 - 25 НК, а не разпоредбите за продължаваното престъпление. Това изрично е указано в чл. 26, ал. 6 НК. Тази разпоредба е от общата част на НК и се отнася за всички видове престъпления против личността, включително за убийствата. Еднородната реална съвкупност може да се квалифицира като едно престъпление против личността само в случаите, когато деянията са извършени по отношение на едно и също лице и при наличието на другите предпоставки на чл. 26, ал. 1 НК.

С оглед на това върховният съд, общо събрание на наказателните колегии приема, че когато едно лице извърши умишлено убийство, след като е извършило друго убийство по чл. 115 или 116 НК, за което не е постановена присъда, двете деяния следва да се квалифицират като отделни престъпления – първото по чл. 115 или 116 НК в зависимост от това дали се касае за обикновено или квалифицирано умишлено убийство, а второто всякога по чл. 116, т. 12, алт. 2 НК, независимо дали са налице и други квалифициращи обстоятелства. За всяко от престъпленията трябва да се определи отделно наказание, а по съвкупност да се наложи едно общо наказание по реда на чл. 23 - 25 НК. Основание за този извод дава и систематическото тълкуване на закона. Този квалифициран състав е даден в една точка с опасния рецидив. При положение, че първото осъждане на дееца е също за умишлено убийство, разликата между двата състава е само в това, че при опасния рецидив последващото убийство е извършил след осъждането с влязла в сила присъда, а по втората алтернатива, че го е извършил, преди да бъде постановена присъда за първото убийство. Очевидно законодателят е целял да приравни отговорността за тези два сходни случаи на рецидив.

С ал. 2 няма да се занимаваме. Тя не предизвиква никакви затруднения. Тя е за убийство на съдия, прокурор, следовател и т.н. Доколкото тази алинея беше по-скоро привнесена в НК за успокояване на общественото мнение, защото и без нея тези лица са длъжностни лица и деянията могат да се квалифицират по т. 2. 
### Привилегировани състави
Убийство в състояние на физиологичен афект – чл. 118. Това е типичният пример за физиологичен афект. Изискването е с противозаконни действия убитият да е предизвикал афекта чрез обида, клевета, действия, засягащи имущество на афектирания. Самото противозаконно действие на убития може да е причинило тежки общественоопасни последици или само да е възможно да причини такива спрямо дееца или негови ближни (чл. 93, т. 10). Трябва в състоянието на афект деецът да е взел решение за убийството и да го е привел в изпълнение.

Няма значение за продължителността на състоянието на афект, но трябва да е непрекъснат. За прекъсване се счита ангажирането на вниманието на дееца с нещо различно от провокацията. Сънят също прекъсва афекта. Афектът е състояние, животозастрашаващо за самия деец, защото е неутрализиран инстинктът за самосъхранение поради голямата доза на гняв.

**Решение № 113/1995 г. I Н.О**: състоянието на силно раздразнение(широко по обем понятие, в което се включва и страх) представлява внезапно възникнало силно душевно вълнение, при което чувствата завладяват до такава степен съзнанието на дееца, че волята му се подчинява на тези чувства. Волевата способност на дееца да ръководи постъпките се не се изключва, а значително отслабва – Постановление № 2/57 г. Състоянието е краткотрайно и поради това всички обстоятелства, предвидени в състава, трябва да се осъществят за кратко време.

**Тълкувателно решение № 2 от 09.07.1993 г. по т.н.д. N: 2/93 г.**, ОСНК. Другото противозаконно действие по чл. 118 НК може да бъде насочено срещу личността и субективните права, които имат имуществен характер. Изоставя разбирането, изразено от ОСНК с Решение N: 15 от 30.XII.1980 г. по н.д. № 7/80 г.: 

В Наказателния кодекс от 1951 г. в чл. 128 НК (съответстваща на чл. 118) като основание за смекчена наказателна отговорност бе предвидено състоянието на силно раздразнение, предизвикано от пострадалия с насилие, тежка обида или клевета против виновния или неговите близки. В практиката не е имало колебание на разбирането, че изчерпателно посочените средства за предизвикване състояние на силно раздразнение са насочени пряко срещу личността на дееца или неговите близки.

С чл. 118 НК на приетия през 1968 г. Наказателен кодекс бе добавено като средство за предизвикване на състояние на силно раздразнение и "друго тежко противозаконно действие". Тази разпоредба бе изменена през 1982 г. с "друго противозаконно действие, от което са настъпили или е било възможно да настъпят тежки последици".

Общото събрание на наказателните колегии счита, че другото противозаконно действие, от което са настъпили или е било възможно да настъпят тежки последици за виновния или неговите близки, може да бъде насочено както срещу личността, така и срещу субективни права, които могат да имат и имуществен характер поради следните съображения:

а) имуществените интереси и съответстващите им права са неразривно свързани с личните права. Защитата правата на личността в тесен смисъл не може да бъде ефективна, ако не се защитават и другите ценности;

б) историческият анализ на текста на чл. 118 НК, изменен с приетия нов НК от 1968 г., изменението от 9.I.1982 г. и аналогичните изменения на чл. 124, ал. 2 и чл. 132 НК разкрива последователна линия на законодателя на разширяване приложното поле на нормите, които третират по-благоприятно извършителите на убийства и телесни увреждания в състояние на афект, предизвикан от самия пострадал;

в) второто предложение на хипотезата на чл. 118 НК е относително самостоятелно, тъй като за приложението й са необходими едновременното наличие на две предпоставки: противозаконно действие и второ, от което са настъпили тежки последици или е било невъзможно да настъпят такива. Това показва, че законодателят е внесъл нещо качествено ново, че разширява кръга на действията, които могат да предизвикат състояние на силно раздразнение;

г) с тълкувателно решение № 15 от 30. XII.1980 г. по н.д. № 7/80 г. се дава едно стеснително тълкуване на разпоредбата на чл. 118 НК, което е недопустимо, когато това се отнася за привилегирован състав. Основанието за дадената привилегия е състоянието на силно раздразнение, при което е действал виновния и щом то е предизвикано от пострадалия, няма основание за стеснително тълкуване на съдържанието на изчерпателно посочените средства, посредством които то може да бъде провокирано;

д) съпоставянето съдържанието на чл. 12, ал. 1 и чл. 118 НК сочи на различия и относно времето, в което се отговаря на противоправното поведение на пострадалия и субектите на обект на това поведение.

Противозаконно действие е това, с което се накърняват правнозащитени права и интереси. То трябва обективно да съществува. Субективното убеждение, че се извършва противозаконно действие по отношение на правнозащитени права не дава основание за прилагане на привилегирования състав.

Противозаконното действие може да не е престъпление и да не е извършено виновно. Не всяко противозаконно действие може да бъде основание за прилагане на привилегирования състав, а само онова, от което са настъпили тежки последици за виновния или неговите близки или е било възможно да настъпят такива. Трябва да съществува причинна връзка между деянието и последиците.

Тежките последици могат да имат имуществен или неимуществен характер. Когато обаче с противозаконното действие се засягат имуществени права, тежките последици се изразяват в значителни имуществени вреди. Не всяко неблагоприятно отражение върху патримониума на виновния или неговите близки е достатъчно, за да е налице втората предпоставка за приложението на чл. 118 НК в тази хипотеза. Да се констатира наличието на значителни имуществени вреди означава преди всичко да се установи, че по абсолютния си размер са такива. Това ще рече, да се установи, че паричният еквивалент на причинените вреди е значителен. И само след като се направи обоснован извод за това, съдът следва да се занимае и с втория въпрос – какво е значението на причинената вреда за патримониума на виновния или неговите близки. Ако съдът констатира, че причинените вреди, значителни по абсолютния си размер, затрудняват сериозно виновния или неговите близки в икономическото им проявление, следва да се направи извод, че са налице тежки последици. Тежките последици при противозаконно действие, което не е насочено срещу имуществените права, могат да имат неимуществен характер. За да бъдат последиците тежки, не е достатъчно само причиняването на обикновени неприятни и болезнени емоции, а сериозно накърняване душевния мир на виновния или неговите близки.

Във всички случаи тежките последици представляват обективно съществуващ резултат от противозаконното действие.

Привилегированият състав на чл. 118 НК следва да се прилага и когато пострадалият с противозаконното действие е създал възможност за настъпване на тежки последици, но те не са настъпили поради намесата на други фактори, които ги предотвратяват.

Трябва да се разграничава от обикновения афект, който не е създаден с провокация – противозаконно действие на пострадалия. Може да ни е ядосал някой в работата и ние да си го изкараме вкъщи – тоест жертвата няма никакъв принос или поне не се изразява в такава директна провокация спрямо нападателя. В такъв случай ще има изключително смекчаващо вината обстоятелство и ще се падне под минимума на предвиденото наказание, тоест може да се стигне даже и до прилагане на чл. 55 в частта му за замяна на лишаване от свобода с пробация, въпреки че е налице изпълнително действие умъртвяване.

Убийство при превишаване пределите на неизбежната отбрана – чл. 119. Трябва да се имат предвид чл. 12, 2 и 12, 3 и 4. Превишаването на пределите трябва да е умишлено. Ако деецът ни е действал умишлено, тоест изключва се действието на чл.12 ще се опитаме да докажем наличието на афект, за да намалим наказанието – да паднем под минимума и да заменим с пробация.

Следващият привилегирован състав е по чл. 119 – убийство при превишаване пределите на неизбежната отбрана. Следва да бъде съобразен с чл. 12, очевидно, където е уреден института на неизбежната отбрана – обстоятелство, което изключва обществената опасност. Деянието остава ненаказуемо и в случаите, когато няма пълно съответствие между защитата и причинените вреди и характера на нападението от друга, стига то да не е явно. Когато ги превишават в значителна степен, е налице превишаване пределите на неизбежна отбрана. Нападението е противоправно, непосредствено и налично – законодателят отбелязва този момент. 

Разлики между 118 и 119. Поначало за неизбежна отбрана говорим, когато нападението е все още налично. Тоест, когато то все още не е прекратено. Било защото нападателят се е отказал от него окончателно, било защото е отблъснато от нападнатия по категоричен начин без възможност да бъде продължено. Е, когато нападението е прекратено, независимо на какво основание и по какъв начин и нападнатият въпреки това причини вреди на нападателя, няма да се изправени пред хипотезата на чл. 119. Но в тези случаи е възможно да сме изправени пред хипотезата на чл. 118 и именно нападението да е това друго противозаконно действие, от което е било възможно да настъпят тежки последици за него или негови ближни. 

Характер на нападението: По чл. 118 може да е само действие – самата провокация е действие. По чл. 119 нападението може да се изразява както в действие, така и в бездействие.

Чл. 120 – с оглед субекта, визира се майка, респективно и жертвата (нейна рожба) и третата особеност – във време на раждане или веднага след него. От една страна законодателят се е съобразил с особеното състояние на жената, от друга страна що се касае до умишлено престъпление, все пак е отчел, че въпреки състоянието, все пак трябва да бъде наказано. Очевидно е, че става дума за специален състав по отношение на квалифицирания (убийство на рожден син или дъщеря). 

Следващия привилегирован състав е по чл. 121. И тук първата особеност е с оглед на субекта – всеки един от родителите. На второ място също особености на жертвата – тяхна рожба, която е с чудовищен вид (един правнотехнически термин очевидно, който има предвид новородено с тежки малформации). Третият елемент е отново свързан с времето на извършване на деянието – непосредствено след раждане. 
## **Причиняване на смърт по непредпазливост.** 
Напълно естествено е предвид високата степен на обществена опасност, че причиняването на смърт по непредпазливост изрично е предвидено в глава втора, раздел пети. Законодателят не се е ограничил единствено с разпоредбата на чл. 122, където са непредпазливите убийства, какъвто е подходът при редица други престъпления. Тук отива по-нататък като диференцира отговорността. Ясно е, че по първата алинея на чл. 122 се наказва както небрежност, така и самонадеяност, тоест и двете форми на непредпазливата форма на вина. Самонадеяност е налице, когато деецът предвижда обществено опасните последици от неговото деяние, които обаче е мислил да предотврати. Бил е субективно уверен, сигурен, че ще предотврати настъпването на резултата. Престъплението е небрежно, когато не е предвидил, но е могъл или е бил длъжен да предвиди настъпването на обществено опасните последици. Втората алинея говори за по-тежките случаи на убийство, диференцирайки ги с оглед използваното средство (огнестрелно оръжие или отровно вещество) или с оглед резултата (причинена смърт на две или повече лица). 

За да е последователен докрай в диференциацията, в следващата разпоредба, тази на чл. 123, законодателят е формулирал състав на престъпление при професионална непредпазливост. Припомням и повече няма да го правя, за професионална непредпазливост не се касае за някакъв различен от самонадеяността или небрежността вид вина. Тук сме изправени пред особености на дейността, при осъществяването на която деецът осъществява престъплението и предизвиква съответния съставомерен резултат. Тези особености на дейността са, че тя е правно регламентирана и се явява източник на повишена опасност. Правната регламентация на дейността е както по отношение на субектите, които могат да я осъществяват, така и по отношение реда за нейното осъществяване. И на второ място трябва да е източник на повишена опасност – по естеството си трябва да притежава потенциалната опасност да се засегнат живота и здравето на други хора, животни и т.н. Чл. 123 предвижда убийство при професионална непредпазливост. 

Следващата разпоредба, чл. 124, визира наказуемост за причиняване на смърт при така наречената двойна форма на вината. Тоест това е хипотезата, при която по-тежкият резултат, смъртта, е причинен вследствие на умишлено нанесена телесна повреда. Следователно тук сме изправени пред хипотезата, при която деецът съзнателно, умишлено осъществява престъплението телесна повреда, в пряка причинна връзка с която се намира следващия по-тежък резултат, смъртта на жертвата, отношението на дееца към която е във формата на непредпазливост. Той може да не е желаел тази смърт, но е могъл и е бил длъжен да я предвиди или пък абстрактно е предвиждал възможността за това, но е бил убеден, че ще я предотврати.

Чл. 125 предвижда едно лично основание за ненаказуемост на дееца. Става дума за особености на субекта (майка), на предмета (току-що родена рожба), когато смъртта е причинена по непредпазливост. Ако в другите случаи по 120 и 121 ставаше дума за умишлени деяния, тук става дума за причиняване на смърт по непредпазливост и съвсем справедливо според мен законодателят е предвидил това основание.
## **Криминален аборт.** 
Това е втората група убийства. Уреден е в чл. 126. Наказуемите случаи засягат някои случаи на нарушаване на установения за това ред, а той е в НА извън НК. Основният състав е по чл. 126, ал. 1. Субектът на това престъпление въпреки, че е казано “който”, е особен, тъй като систематичното тълкуване на двете алинеи води до заключението, че субект по ал. 1 е лице с висше медицинско образование. Следователно субект на основния състав на криминалния аборт е лице с висше медицинско образование. Изпълнителното деяние се изразява в противоправното умишлено умъртвяване на плода. Става въпрос за умъртвяване на плода вътре в утробата на бременната жена и това деяние ще е престъпление при две хипотези. Първо, когато е осъществено извън акредитираните лечебни заведения. Или на второ място, макар и в тях, деянието е осъществено в нарушение на медицинските стандарти, добри практики за подобно действие. По основния състав абортът е наказуем, когато е налице съгласие на бременната жена за неговото осъществяване, защото ако е осъществено без него, съгласно разпоредбата на ал. 5 наказанието е по-тежко. Налице е квалифициран случай. Като изхожда от особеностите на това престъпление и защитаваните чрез него обществени отношения, законодателят изрично е предвидил, че бременната жена не носи отговорност, включително и за подбудителство и за помагачество към това престъпление. Дори тя да е инициатор, дори да е улеснила извършването на самото престъпление, тя няма да носи наказателна отговорност. По-тежко наказуемите случаи вече казахме ако е без съгласие или е последвала смъртта на бременната жена. Ако са налице признаци съгласно чл. 126, ал. 1, но въпреки това се роди дете, ще е налице опит за криминален аборт, тъй като не е умъртвено детето, не е настъпил резултата по независещи от него причини.

## **Подпомагане, склоняване и довеждане до самоубийство**
Създава много работа на досъдебното производство и на прокуратурата. Те са длъжни да проверят във всеки случай на самоубийство дали не са налице данни за престъпление. В голяма част не откриват. Основно са визирани съставите в чл. 127, ал. 1 и до известна степен в ал. 3. В ал. 1 се наказват две хипотези, две деяния, два случая. Най-напред, когато деецът е инициаторът за това самоубийство и склони лицето към него. Тоест, му въздейства по такъв начин, че именно неговите действия и поведение се оказват решаващият мотив то да пристъпи към осъществяване на деянието. Втората хипотеза е лицето вече да е взело такова решение, а деецът го подпомага. Улеснява извършването на самоубийство. Това може да бъде психическо или материално – набавяйки средства и т.н. По-специфичната хипотеза на тези престъпления е уредена в ал. 3. Между извършителя и самоубиеца съществува определена връзка. Те се намират в отношение на зависимост. Законът казва “материална или друга зависимост”. Най-често става дума за първата хипотеза, материална зависимост. Съществуването на лицето е в пряка връзка с другото. Другата може да е от най-различно естество – може да е служебна например. По някои дела се е поставял въпросът дали такава може да е любовта. По конкретното дело съдът преценява, че не е налице такава, тъй като жертвата не се е отнасяла чак толкова влюбено към подсъдимия. Та, в този случай, законът казва, че се наказва онзи, който се отнася жестоко към другото лице или системно унижава достойнството му. И тези негови действия, било жестокото отнасяне (затваряне на възрастни хора в килери, бараки), било чрез системно отнасяне (било вербално или с думи), ще водят до изпълняване на хипотезата на чл. 127, ал. 3.

Приетата от Окръжния съд обстановка е следната. Пострадалата била омъжена и с детето си живеели в София. Отивала в наследствената си къща в някой град и работела в курортен комплекс. Запознала се там с подсъдимия и започнали връзка. През едно лято тя напуснала съпруга си и заживяла със своя любим окончателно и решили да се оженят. Решили да се самоубият като Ромео и Жулиета. За целта си купили трагедията на Шекспир и я поставили на видно място. Писали и писмо за взаимно взетото решение, че никой не е виновен. Набавили електрически кабел, трансформатор за увеличаване на напрежението. Пострадалата чувала, че жертвата се овъглява, а тя искала и в смъртта си да е все така хубава. Опитали чрез душене с кабел, но и това им се виждало неподходящо. Тогава избрали ножа като най-сигурно оръжие. Подсъдимият трябвало да убие съпругата си и след това да се самоубие. След като я убил, той се облегнал на ножа на земята, но не достигнал сърцето му, а после се колил по врата, загубил много кръв, изпаднал в безсъзнание. В този момент обаче го спасили сестра му и линейка. Обвинен е в убийство по чл. 115. Защитата застъпва становището, че е извършил чл. 127, ал. 1. ВС казва, че становището на защитата е неправилно. Пита се дали тази друга зависимост може да е любов и т.н. по чл. 127. Съдът преценява, че по тези факти няма Ромео и Жулиета.
