---
title: Въпрос 7
---

# **Въпрос 7. Вина – същност и определение. Форми на вината. Вината и другите елементи на субективната страна на престъплението.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2007.mp3" type="audio/mpeg">
        </audio>
    </div>

## **Понятие за вината**
Вината е:

1. субективният елемент на престъплението по чл.9 (1) НК;
1. принцип в наказателното право (без вина няма престъпление, респ. НО)
1. част от основанието за налагане на наказание и то толкова съществена
1. играе главна роля при индивидуализацията на наказанието.

## **Вината като принцип в наказателното право**

**Определение** – няма легално определени, а теоретично. **Вината** е: проявеното чрез деянието конкретно психично отношение на дееца към самото деяние, към предизвиканите чрез него общественоопасни последици и общественоопасния му характер, което отношение се изразява в умисъл или непредпазливост и получава отрицателната морална оценка на обществото.

### Основни особености на вината

**Първа особеност – Вината е психично отношение.** Вината се формира чрез сложен психичен процес, в резултат на който се стига до **отражение в съзнанието на дееца** на обективните свойства на деянието и неговото отрицателно въздействие върху съществуващата обществена действителност. Вината се формира отчасти на основата на вътрешния механизъм на деянието, като значение има **поставянето на целта и решението за извършване на деянието**. Решението и целта са в основата на **волевия момент** на вината. На основата на така поставената цел и взето решение деецът извършва или не извършва една **съзнателна дейност**, която е **оценъчна** по своя характер. В зависимост от това дали тази съзнателна дейност е осъществена, в неговото съзнание ще се отразят или не **обществената същност и значение** на деянието, като това отражение предполага и познания относно **измененията**, които ще настъпят **в действителността.** Т.е. оценъчната дейност се **предхожда от формиране на представи** за това как ще се промени действителността след осъществяване на деянието. Човекът е емоционално същество и цялата му психична дейност протича на основата на дадено **емоционално състояние**, което е съвкупност от чувства. То от своя страна също оказва влияние върху протичащите съзнателни и волеви процеси.

Следователно **всяко психично отношение включва три основни елемента: интелектуален, волеви и емоционален** момент на психичното отношение.

**Интелектуалният момент** **на вината** се свежда **на първо място** до **отразяване** в съзнанието на дееца на деянието, на възможния резултат от неговото осъществяване и на причинната връзка между тях. Второ, на основата на посоченото отражение, в съзнанието на дееца протича и **оценъчен психичен процес,** който води до формиране на представа за отрицателното въздействие, което деянието ще окаже върху съществуващите обществени отношения. Така се формира **представата за общественоопасния характер** на деянието. (чл. 10 НК)

Представите за общественоопасния характер на деянието и неговите последици са характерни за **съзнателните форми на вина** – умисъл и самонадеяност, където интелектуалният момент на вината е свързан с формирането на такива представи. За **несъзнателната вина** (небрежност) е характерно, че деецът не формира посочените представи, но при условие че е могъл и е бил длъжен да стори това.

**Волевият момент** – отразява отношението на дееца от гледна точка **на целта, която той си поставя**. Поради това волевият момент се отнася **само до резултата** на деянието. Възможни са три основни хипотези. Възможно е деецът да е решил **да предизвика** именно **съставомерните** **последици** на едно престъпление и **те да са целта** на неговото деяние. Може **да преследва друга цел**, която може дори да е правомерна. Но общественоопасните последици, които той не цели, са обективно следствие на деянието, а субектът може да се отнася към тяхното настъпване **безразлично**. Възможно е субектът **да не е обмислил** деянието в степен, която би го мотивирала да се въздържи от неговото извършване.

**Интелектуалният и волевият момент в съвкупност** **образуват съдържанието на вината** като психично отношение на дееца. Но интелектуалната дейност по предвиждане на последиците от деянието е **условието** за формиране на волевия момент.

**Емоционален момент** е от значение за мотивацията и вземането на решението, за това в каква степен и насока е обмислено то. Поради съществените различия в емоционалното състояние на различните субекти, емоционалният момент не се отчита в закона при определяне на основните форми на вината. Законодателят го отчита в Особената част във връзка с предварителния и афектния умисъл, а съдебната практика пък преценява емоционалното състояние, в което се е намирал дееца, във връзка с индивидуализацията на наказанието.

**Втора особеност. Вината е** субективно или психично отношение **само към определени елементи на действителността** – не към цялата, а именно към самото деяние и общественоопасния му характер, към предизвиканите чрез него общественоопасни последици и към причинната връзка между тях. Възможните други психични изживявания, като особени цели, мотивите, намеренията, както и чувствата, стоят извън вината. Те заедно с нея образуват **субективната страна на престъплението.**

**Трета особеност.** Вината винаги е **конкретно психично отношение** на дееца. Поради това, то **може да се прояви само чрез конкретно деяние**. Извън деянието вина няма (не криминализираме голите помисли; трябва външно проявление). Вината е **обективен факт от действителността**, защото самото деяние е такъв факт, а вината е неговият субективен елемент. Затова вината подлежи на доказване на общо основание, както и всички факти на престъпната действителност. 

**Четвърта особеност.** Вината е отношението на дееца **по време, когато той осъществява престъплението.** Тя има **временен характер** и трае от началото на деянието до неговото довършване. Отношението на субекта след довършване на деянието няма значение за вината, но може да се вземе предвид при индивидуализацията на наказанието. Възможно е обаче вината като психично отношение да се е формирала **преди началото на деянието.**

**Пета особеност.** Вината е психично отношение, **което е укоримо от гледна точка на обществения интерес и на господстващия морал.** 

**Шеста особеност.** Вината се изразява **в две основни форми** – умисъл или непредпазливост.
## **Форми на вината**
**Формата на вината** е начинът, по който са се отразили в съзнанието на дееца обективните свойства на деянието и неговото обществено значение, както и формираното на тази основа волево отношение на субекта към отрицателните изменения в обществената действителност.

Възможно е в съзнанието на дееца въобще да не са се отразили свойствата на деянието, но обществото да изисква от него съзнателното усилие, което би довело до такова отражение. В тези случаи говорим за несъзнателна форма на вина. Такава форма на вина е небрежността. А когато в съзнанието на дееца са протекли психични процеси, довели до съзнаване в някаква степен на обективните свойства на деянието и формиране на укоримо психично отношение към самото деяние, ще е налице съзнателна форма на вина. Формите на вината, свързани със съзнание за възможното отрицателно въздействие на деянието върху съществуващата обществена действителност, са умисълът и самонадеяността.

Вменяемостта на субекта и виновността на деянието са тясно свързани, то отразяват различни неща. Вменяемостта е качество на психиката на субекта и се изразява в потенциалната възможност за формиране на вина тя е предпоставка, без която не може да се формира вината като психично отношение.
## **Степен на вината**
Степента на вината: е количествена характеристика на степента, в която са се отразили в съзнанието на дееца деянието с неговите обективни свойства и обществената му опасност, както и на социалната укоримост на конкретно проявеното психично отношение. 

Степента на вината се определя от няколко обстоятелства: 

**Степента на обществена опасност** на престъплението. Обществената опасност на деянието може да се отрази изцяло в съзнанието на дееца, но е възможно това въобще да не стане или отражението да не е пълно.

**Особеностите на самото психично отношение**, от това дали се касае за пряк или евентуален умисъл, или за непредпазливост. 

**Другите елементи на субективната страна** – мотиви, цели, намерения, емоционално състояние. Те също са укорими в различна степен.

**Причините и условията, при които се е формирала вината,** защото някои от тях благоприятстват вземането на решения и осъществяването на деянието, а други – обратно пречат на това. (смекчаващи вината обстоятелства)
## **Отношение на вината към останалите елементи на престъплението**
**Вината и деянието** – вината може да се изрази като психично отношение само чрез конкретното деяние. **Без деяние не може да има вина**, тъй като няма да има какво да се отразява в съзнанието на субекта (обективните свойства на деянието)

**Вина и обществена опасност** – вината е отражение в съзнанието на дееца и на обществената опасност като обективно и неюридическо качество на деянието. Поради това, ако деянието не е обществено опасно, нямам как да бъде виновно, тъй като пак няма какво да се отразява в съзнанието на дееца. Обратното обаче в възможно – деянието да е общественоопасно и да не е виновно.

**Вина и противоправност** – тъй като незнанието на закона не извинява, не е необходимо субектът да съзнава, че извършеното от него е противоправно, т.е. осъзнаването на противоправния характер на деянието не се изисква. 

**Вина и наказуемост** – вината е предпоставка за **наказването** на дееца, но тя не предполага наказуемост на деянието. Възможно е едно деяние да е виновно и въпреки това да не е наказуемо, ако е налице обстоятелство, изключващо наказуемостта.

**Вината и субективната страна на престъплението** се отнасят като част към цяло. Вината е основният субективен елемент на престъплението. Но субективната страна е понятие, което **не се изчерпва** само с вината. Субективната страна на престъплението може да включва и други субективни елементи, **визирани в неговия състав,** като например особени цели, мотиви, намерения, чувства.
