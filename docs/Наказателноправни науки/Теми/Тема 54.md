---
title: Въпрос 54
---
# **Въпрос 54. Пострадал. Частен обвинител. Частен тъжител.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2054.mp3" type="audio/mpeg">
        </audio>
    </div>

## **Пострадал** 
### Общи положения: 
Според член 74, ал. 1 НПК пострадал е лицето, което е претърпяло вреди от престъплението. А според ал. 2 – след смъртта на лицето, това правило преминава върху неговите наследници. Следователно по смисъла на НПК пострадал може да е само ФЛ, а не и ЮЛ! Това извличаме от думата „смърт“ и думата „наследници“. По нашето законодателство само при физическите лица има смърт и наследници, а при ЮЛ става въпрос за ликвидация и правоприемници. Второ, когато се предоставят процесуални права на ЮЛ да участва на досъдебната фаза законодателят използва други понятие – „ощетено ЮЛ“ – чл. 234, ал. 4, 247б, ал. 4 и др. В закона пише, че за предявяване на разследването се призовава обвиняемият и пострадалият – не пише ощетеното ЮЛ.

На второ място, фигурата пострадал може да се конституира само на досъдебна фаза. Същото това лице в съдебната фаза може да участва или само като частен обвинител, или само като граждански ищец или и в двете процесуални качества. Друг е въпросът, че същото това лице задължително участва и като свидетел! 

На трето място, пострадалият е не само участник. Той е субект на процеса, защото притежава многобройни процесуални права и защото с упражняването на тези права реализира функция по обвинението. Азбучно известно е, че когато един участник упражнява и някоя от функциите, той е и субект на процеса. 

Четвърто, процесуалната правоспособност на пострадалия е очертана в чл. 74, ал. 1 като лице претърпяло вреди от престъпление. Процесуалната правоспособност на пострадалия е същата както процесуалната правоспособност на ЧО и ГИ. 

Пето, участието на пострадалия на досъдебната фаза никога не е задължително. Този извод следва от чл. 75, ал. 3 НПК – правата на пострадалия възникват ако той поиска да участва в процеса. Нещо повече не е задължително участието на пострадалия не само при разследването а в което и да било конкретно процесуално действие. 

Шесто, за да се конституира пострадал, трябва да е образувано досъдебно производство. Какви са правилата на практиката в тази връзка? Три правила: 

Според практиката може да се конституира пострадал веднага след като е образувано производството без да има значение дали по делото е привлечен или не е привлечен обвиняем. Константна практика. 

В НПК не е предвиден реда по който се конституира пострадалия, но на практика се приема, че е достатъчно той да е поискал да участва в производството и да е посочил адрес за призоваване в страната. На практика се приема, че няма никакво значение как е направено това искане – присъствено, неприсъствено, писмено или устно. Единствено е от значение направеното искане да е ясно и недвусмислено, което означава, че: 

1. от искането трябва да е ясно от кое точно деяние лицето претендира, че са му причинени вреди; 
1. трябва да е ясно, че това лице иска да участва в производството като пострадал

Когато искането на лицето е уважено, органът не е длъжен да издава постановление, за да се избегне формализма, но ако постанови отказ да конституира лицето като пострадал – трябва да издаде постановление, защото в тази хипотеза е налице правен интерес това лице да обжалва този отказ по правилата на чл. 200 НПК. 
### Правата на пострадалия по чл. 75 НПК: 
Правото да бъде уведомен за правата си в наказателното производство. На практика правилно се приема, че лицето трябва да бъде уведомено за правата си в производството едновременно с уведомяването, че е образувано производството. 

Правото да получи защита за своята сигурност и тази на близките си. Тук става въпрос за два различни вида защита. Когато пострадалия е и свидетел могат да се постановят мерките за защита по чл. 123 НПК, а именно разпит като анонимен свидетел, осигуряване на физическа охрана и със съгласие да се ползват СРС-та. Вторият вид е защитата по чл. 67 НПК – когато съдът постановява мерки за защита на пострадалия – да не се доближава пострадалия, да посещава определени места и т.н.  

Правото да бъде информиран за хода на наказателното производство. Кои са тези действия по хода на производството? Става въпрос за образуването и отказа да се образува производство, предявяването на разследването, прекратяването и спирането на производството и образуването на съдебното производство. По европейски стандарти обаче привличането на обвиняем е също действие по хода на производството – нашата практика обаче не зачита това правило обаче. 

Да участва в производството, съобразно установеното в НПК – не става въпрос за участие във всички действия, а само в тези действия, за които това е предвидено в НПК. Това са изчерпателно: предявяването на разследването – чл. 27, ал. 3, присъствието при извършването на някои действия по разследването чл. 224, обжалване на постановленията на РО и прокурора по чл. 200; исканията  за обезпечаване на бъдещия граждански иск – чл. 73 НПК. 

Право на искания, бележки и възражения – след като пострадалия има право на искания и употребеното понятие „искания“ това означава, че има право и на доказателствени искания включително. Затова е незнайно защо пострадалия има право на доказателствения искания, но няма право да представя доказателства. Няма го нито в чл. 75, нито никъде. 

Да обжалва пред съда актовете на прокурора за прекратяване и спиране на производството по правилата на чл. 243 и 244 НПК. 

Правото да има повереник – НПК не предвижда за съжаление нито една хипотеза, когато да е задължително участието на повереник. А за обвиняемия предвижда 10 хипотези, когато е необходимо участието на адвокат. Нито една хипотеза няма и за осигуряване на безплатна помощ. 

Да получи писмен превод на постановлението за прекратяване или спиране, ако не владее български език. 
## **Частен обвинител** 
### Предпоставките за конституирането на ЧО: 
Процесуална правоспособност – процесуалната правоспособност на лицето да участва като частен обвинител е очертана в чл. 76, ал. 1 НПК – лицето да е претърпяло вреди от престъплението. Прави впечатление, че процесуалната правоспособност за конституиране на пострадал – чл. 74, ал.1, и за конституиране на ГИ – чл. 84, ал. 1, е очертана по един и същи начин, дори със същата словесна формулировка. Затова процесуалната правоспособност да се конституира лицето като пострадал, ЧО и ГИ е еднаква! Затова всичко казано за процесуалната правоспособност ще е валидно и за пострадалия и за ГИ! 

### Каква е практиката? 
Според НПК предмет на обезщетение са имуществените и неимуществените вреди. Според съдебната практика неимуществените вреди представляват изживените болки и страдания от извършеното престъпно деяние – тези вреди се оценяват по справедливост. Имуществените вреди се изразяват в реални вреди настъпили в патримониума на лицето. Затова ЧО пострадал и ГИ може да бъде само лице, което е претърпяло реални имуществени вреди. В практиката на ВКС обаче различно се решава въпроса за пропуснатите ползи. Приема се, че пропуснатите ползи наред с претърпените загуби са един от двата вида имуществени вреди и са налице и при деликтната отговорност. Но според едни състави на ВКС в наказателния процес не може да се търси отговорност за пропуснати ползи, а само за реално причинени вреди! Според други решения на ВКС иск за пропуснати ползи в наказателния процес е допустим, защото вредата може да засяга както настоящото имущество на пострадалия, така и неговото вероятно бъдещо увеличаване. Делото по което най остро се поставя този въпрос е при една кражба на 60 крави, които са били бременни. Може ли сега собственика на тези крави да претендира пропуснати ползи и за неродените телета? Зависи от състава, който ще разглежда делото. 

Според практиката на ВКС процесуалната правоспособност на лицето не зависи от размера на вредите. Необходимо е обаче тя да е действителна и сериозна. 

Процесуалната правоспособност не отпада, когато пострадалият е допринесъл за причинената вреда. Съпричиняването на вредата не изключва качеството пострадал/ЧО/ГИ. Според Тълкувателно решение 1/2015 – за да се приеме, че увредения има принос за настъпването на вредата, т.е. че има съпричиняване, поведението му трябва да е противоправно, но няма изискване да е виновно. 

Във връзка с тези фигури е допустима солидарната отговорност. Това означава, че когато вредата е причинена от няколко лица, пострадалият, ЧО/ГИ има 3 варианта: 1) да участва в процеса само срещу единия от подсъдимите; 2) да участва срещу всеки от подсъдимите поотделно; 3) да участва срещу всички тях солидарно. Солидарната отговорност не се прилага служебно, а само по искане на заинтересованите лица. 

Когато пострадалите са няколко лица принципът е, че всеки от тях самостоятелно решава дали да се конституира по делото като пострадал/ЧО/ГИ срещу единия от подсъдимите, срещу няколко от тях или срещу всеки от тях. 

В практиката на ВКС отдавна е утвърдено принципното правило, че вредите трябва да са причинени, но само от деянието, което е предмет на обвинението, а не и от всяко друго деяние, което не е описано в обвинителния акт. 

Друго принципно правило, утвърден в съдебната практика – пострадал/ЧО/ГИ може да бъде само лице, което е претърпяло вреди от престъпното деяние, т.е. от деликта, но не и лицето, което е претърпяло вреди не на деликтно, а на договорно основание. Застрахователят не може да участва по делото, защото претъпените от него вреди са на договорно основание. Ако лицето Х предостави на лицето Y своя пръстен на стойност един милион, за да може Y да го ползва на бал. Обаче пръстена е откраднат от Y. Кой ще е пострадал/ЧО/ГИ и ще участва по делото? 

Продължаваме с първата предпоставка. Практиката на ВКС е противоречива по въпроса дали претърпените вреди трябва задължително да са съставомерни, за да участва лицето като пострадал/ ЧО/ГИ, или е достатъчно макар да не са съставомерни да се явяват непосредствена последица от самото престъпление. Според един състави на ВКС при лъжесвителстване, даване на невярно заключение от ВЛ, документно престъпление по чл. 311, хулиганство, набедяване и други тъй като тези престъпления не са резултантни, защото в съставите им не е предвидено настъпването на вреди, пострадал/ЧО/ГИ не може да се конституира. Според други състави на ВКС при същите престъпления е допустимо да участва пострадал/ЧО/ГИ, ако при извършването на престъпното деяние причинени вреди като непосредствена последица от същото. Според Чинова лицето може да се конституира като пострадал/ЧО/ГИ независимо дали причинените вреди са съставомерни. Достатъчно е да са пряка и непосредствена последица от престъплението. Аргументите са следните: 

В разпоредбите на чл. 74, 76 и 84 НПК е използвано понятието „вреди“, а не израза „съставомерни вреди“. Тези текстове предвиждат права на граждани и не могат да се тълкуват стеснително

Според Постановление на Пленума на ВС № 9 от 1961г. и Тълкувателно решение № 1 от 2013 г. на обезщетение подлежат вредите, които са пряка и непосредствена последица на деянието, независимо дали са елементи от състава на престъплението. 

В Тълкувателно решение № 2 от 2016 г. е дадено указание, че за провеждането на диференцираните процедури по споразумение и по освобождаване от наказателна отговорност по чл. 78а НК е достатъчно да са възстановени само съставомерните имуществени вреди от престъпление по чл. 343. Но тук говорим само за споразумение и освобождаване от наказателна отговорност. Ако за конституирането на пострадал/ЧО/ГИ се изисква да са причинени именно и само съставомерни вреди, то това указание на ВКС е напълно излишно.

На следващо място, според чл. 74, ал. 2 НПК, чл. 76, ал. 1 НПК и чл. 84, ал. 1 НПК при смърт на лицето, което е претърпяло вреди от престъпление правото да се установи като пострадал/ЧО/ГИ преминава върху неговите наследници. Няколко правила тук как да се тълкува този текст: 

Употребеното понятие „наследници“ в тези 3 текста от НПК обхваща всички наследници както по закон, така и по завещание. 

Няма значение дали наследникът е приел или се е отказал от наследство, защото тези три права по тези три текста от НПК не се включват в наследствената маса. 

НПК предвижда преминаване на процесуалната правоспособност на пострадалия върху неговите наследници, но това е възможно само еднократно, а не при преминаване от 1 наследник на друг. 

Когато наследниците са повече от един всеки от тях самостоятелно наследява процесуалната правоспособност и може да участва в процеса, независимо от другите наследници.

Във връзка с понятието наследници на практика са възможни три различни хипотези. Първата е, че на пострадалия е причинена смърт при извършване на престъплението като пряка последица от същото. В този случай се наследява процесуалната правоспособност и наследникът участва като пострадал/ЧО/ГИ на основание претърпените от неговия наследодател вреди. 

Втората хипотеза е – смъртта на пострадалия е настъпила във връзка с извършеното престъпление, но е настъпила по-късно, след извършване на престъплението. Това е когато пострадалия по късно почине от раните си. Тук самите наследници имат качеството на пострадали на собствено основание и участват в наказателния процес на основание претърпените от самите тях вреди. 

Третата хипотеза е когато пострадалият е починал по-късно, но смъртта му не е свързана с извършеното престъпно деяние. След изнасилване на възрастна жена, причинени са и някакви телесни повреди, тя получава инфаркт. В този случай според едни решения на ВКС наследниците не могат да участват в качеството на пострадал/ЧО/ГИ, защото не са претърпели вреди от престъплението. Според други състави на ВКС макар и да не са претърпели вреди от престъплението по пътя на наследяването могат да участват като пострадал/ЧО/ГИ.

При втората и третата хипотеза практиката е различна във връзка с претенцията за имуществени и неимуществени вреди. Има решения в които се приема, че наследниците могат да претендират в тези 2 хипотези но само за имуществени вреди. Освен това различна е практиката и досежно това дали могат да участват наследниците в наказателния процес ако техния наследодател преди смъртта си не е направил искане за това. 

Кои наследници могат да претендират за имуществени и кои могат да претендират за неимуществени вреди. Според Постановление на Пленума на ВС № 4 от 1961г. и № 5 от 1969 г. и ТР № 1 от 2016 г. за имуществени вреди могат да претендират: съпруг, низходящи, възходящи, братя, сестри, взетото за отглеждане, но неосиновено дете, лицето, което го отглежда и лицето което живее на фактически начала с пострадалия. За неимуществени вреди може да претендират: съпруг, низходящи и възходящи до втора степен, братя и сестри, взетото за отглеждане, но неосиновено дете, лицето, което го отглежда и лицето, което живее на фактически начала с пострадалия. 

Процесуална дееспособност – лицето е процесуално дееспособно, когато е способно да извършва самостоятелно валидни процесуални действия. Затова, ако е пострадало малолетно лице или невменяемо лице, като ЧО ще се конституира неговия законен представител. Ако е пострадало непълнолетно или ограничено дееспособно лице като ЧО ще се конституира именно това лице, но със съгласието на неговите законни представители. За да се конституира ЧО трябва да се е образувало съдебно производство, защото на досъдебното няма такава фигура. Лицето трябва да подаде молба за конституирането като частен обвинител – молбата може да е писмена, но може и да е устна. Важното е да съдържа реквизитите по чл. 77, ал. 1 и 2 НПК. 

Молбата да е подадена в срока по чл. 77, ал. 3 НПК най-късно до започване на разпоредителното заседание пред първоинстанционния съд. Какво значи това? Думите пред първоинстанционния съд има значение в три насоки. На първо място, тези думи означават, че пред въззивната и касационната инстанция за първи път не може да се конституира ЧО. На второ място, тези думи означават при връщането на делото за ново разглеждане на първоинстанционния съд от въззивната или касационната инстанция също не може за първи път да се конституира ЧО! Трето, когато делото е върнато на досъдебна фаза и прокурорът внесе обвинителен акт може ли пред първоинстанционния съд да се конституира ЧО? – може да се конституира ЧО, ако в този случай не намира приложение забраната да се влошава положението на осъдения. Ако тази забрана намира приложение, не може да се конституира ЧО. 

Кога най-рано лицето претърпяло вреди от престъплението може да се конституира като ЧО? Според чл. 247б, ал. 2 за разпоредителното заседание се уведомяват пострадалия, неговите наследници и ощетеното ЮЛ. В 7-дневен срок от това съобщение тези лица могат да правят искане за конституиране на ЧО. Това е чл. 247б, ал. 4. Този срок е по своето естество дисциплиниращ, т.е. инструктивен, а не преклузивен срок. Този извод се прави от систематическото тълкуване на 237б, ал. 4 и чл. 77, ал. 3 НПК. Според чл. 77, ал. 3 молбата за конституиране може да се подаде и до започване на разпоредителното заседание, което прави срока по чл. 247б, ал. 4 именно инструктивен срок. А срока по чл. 77, ал. 3 вече си е преклузивен! 

На основание чл. 247, ал. 2 НПК съдът издава определение, с което конституира или отказва да конституира лицето като ЧО. Отказът да го конституира се обжалва с ЧЖ – чл. 249, ал 6.
### Процесуалното положение на ЧО 
ЧО има двойствено процесуално положение, защото се явява едновременно и акцесорна (допълнителна) и самостоятелна страна. 

Кои са аргументите че ЧО е акцесорна страна:

1. Волята му да се образува или не наказателно производство е без правно значение. ЧО винаги встъпва във вече образувано производство. Със своята воля не може да образува. 
2. . При встъпването си в съдебното производство той е длъжен да го приеме в положението, в което се намира това производство и взема участие само в действията, които предстои да се извършат. 
3. Участието на ЧО в съдебното производство е не негово задължение, а негово право, както това е видно от чл. 79 НПК. 
4. ЧО няма тежест на доказване., защото не е главна, а допълнителна страна. 
5. Затова че ЧО е акцесорна страна има и легален аргумент, който се черпи от чл. 78, ал. 1 НПК. Според този текст ЧО действа винаги и само наред с прокурора. 

Кои са аргументите че ЧО е самостоятелна страна: 

1. Разпоредбата на чл. 253 НПК, което изброява кои са страните, посочва измежду тях изрично и ЧО. 
2. . Както е видно от чл. 79 НПК на ЧО са предоставени редица процесуални права. Аналогично, както са предоставени такива права на всяка друга самостоятелна страна
3. Легалният аргумент че ЧО е самостоятелна страна се извежда от чл. 78, ал. 2 НПК. Според тази разпоредба ЧО може да поддържа обвинението и когато прокурора заяви, че не го поддържа.

## **Частен тъжител:** 

### Общи положения: 

Частен тъжител, както е видно от чл.80 НПК е лицето, пострадало от престъпление, което е от частен характер. Частният тъжител е лицето, което по тези дела повдига и поддържа обвинението, както прокурорът по делата от общ характер. Второ частен тъжител може да е само ФЛ, но не и ЮЛ. Аргументите са същите, както при частният обвинител. Трета постановка – частният тъжител може да участва в същото наказателно производство и като граждански ищец, но не може да бъде свидетел. Защото, ако е свидетел, няма кой да поддържа обвинението, т.е. няма да има обвинителна функция. Четвърто – делата от частен характер могат да се образуват само по частна тъжба, подадена до съда, докато делата от частн-публичен характер също могат да се образуват само по подадена тъжба, но до прокурора, а не до съда. Пето – с разпоредбите на чл.48 и чл.49 НПК се въвеждат две изключения – когато прокурорът образува производство от частен характер или встъпва във вече образувано такова производство и в двата случая става въпрос за хипотезите когато пострадалият се намира в безпомощно състояние, или се намира в зависимост от престъплението. 

### Процесуални предпоставки за конституиране на частен тъжител: 

Лицето да е процесуално правоспособно: има разлика между процесуалната правоспособност за конституиране на частен тъжител от една страна и на пострадал, частен обвинители граждански ищец от друга страна. Тази разлика е очевидна от начина, по който са формулирани самите текстове на НПК. когато става въпрос за пострадалия – чл.74 НПК, за частният обвинител – чл.76 НПК и за гражданският ищец чл.84 НПК, законът е използвал формулировката „лице, претърпяло вреди от престъпление”, а когато дефинира частният тъжител чл.80 използва друга формулировка, а именно пострадал от престъпление. От наказателното право се знае, че всяко деяние, за да бъде обявено за престъпление трябва да причинява едни или други вредни последици. Има разлика между вреди и вредни последици. Според Тълкувателно решение № 6 от 1973г. понятието „вредни последици” е по-широко от понятието „вреди” – вредните последици могат да се изразяват или в причиняването на вреди, както при резултатните престъпления или в поставянето в опасност или застрашаването на съставомерен интерес, както е при формалните престъпления. Затова, имайки предвид това ТР следва да се приеме, че за разлика от пострадалия частния обвинител и гражданския ищец, който е винаги лице, претърпяло вреди, то частен тъжител може да бъде както лице, което е претърпяло вреди, така и лице на което е поставен в опасност или е застрашен негов съставомерен интерес. Частен тъжител може да има както при резултатните, така и при формалните престъпления. 

Процесуалната правоспособност е отделна за всеки един от пострадалите, ако на няколко, защото всеки от тях има самостоятелно право на тъжба. Ако извършителите са няколко пострадалият може да подаде тъжба срещу всички, или само срещу някои от тях. След смъртта на пострадалият процесуалната правоспособност преминава върху неговите наследници. Важи всичко, както при частният обвинител. 

Лицето да е процесуално дееспособно: важи всичко както при частният обвинител. Трябва да е подадена частна тъжба: тъжбата трябва да съдържа реквизитите на чл.81,ал.1 и 2 НПК. От изключителна важност е частната тъжба да съдържа времето, мястото и начина по който е извършено деянието и причинените вреди. Няма изискване частната тъжба да съдържа правната квалификация, защото тя се дава от съда на базата на деянието такова, каквото е описано в частната тъжба. Тъжбата трябва да е подписана от подателя, но според практиката на ВКС този дефект може да бъде отстранен и без да се връща частната тъжба, като частният тъжител я подпише пред съда, или я потвърди пред съда. Тъжбата трябва да е писмена и адресирана до компетентен орган. Според съдебната практика, ако тя е депозирана пред некомпетентен съд не се връща на подателя, а се изпраща на компетентния съд. Тъжбата нито е доказателство, нито доказателствено средство. Тя обаче е единственото средство за повдигане на обвинението пред съда. Тъжбата трябва да е подадена в срока по чл. 81, ал. 3 НПК, който срок е преклузивен. При конкуренция между този срок по чл.81,ал.3 НПК и давностния срок по НК се прилага давностния срок. Затова, ако е изтекъл давностния срок за престъплението, но не е изтекъл срока по чл. 81, ал. 3 НПК подадената тъжба е недопустима и не може да се образува съдебно производство. трябва да е даден ход на тъжбата, което става по правилата на чл.252,ал.4 НПК. 
### Процесуално положение на частният тъжител: 
Приликите и разликите между частен тъжител и прокурор: 

На първо място общото в процесуалното положение е както прокурорът, така и частният тъжител е главна страна, защото както прокурора така и ЧТ единствено могат да повдигнат обвинението пред съда. Второ – обвинителният акт, точно както частната тъжба се явява единственото средство за повдигане на обвинението пред съда. Третото – ОА точно както частната тъжба се явява единственото средство, което слага рамки в процеса на съдебното доказване. Четвъртото общо е, че както прокурора, така и ЧТ са единствените върху които лежи тежестта на доказването. 

На второ място какво е различното в процесуалното положение: първата разлика е, че прокурорът е държавен орган и защитава публичен интерес, а ЧТ защитава свои права и интереси. Втората разлика е, че когато са налице достатъчно данни, че е извършено престъпление прокурорът задължително образува досъдебно производство, а частният тъжител въпреки извършеното престъпление не е длъжен да подова частна тъжба. Трето – частният тъжител винаги и без ограничение може да оттегли тъжбата си, в който случай делото се прекратява. Прокурорът никога не може да оттегли ОА и делото да се прекрати. Четвърта разлика – ЧТ може да сключи помирение с подсъдимия и делото се прекратява, а прокурорът споразумение с адвоката на подсъдимия и делото не се прекратява. Нещо повече когато съдът одобри споразумението, то има последиците на влязла в сила присъда. 
### Приликите и разликите в процесуалното положение на ЧО и ЧТ: 
Прилики: 1. Както ЧО, така ЧТ защитават свои права и законни интереси; 2. ЧО не е длъжен да участва в образуваното производство, а ЧТ не е длъжен да подаде частна жалба въпреки извършеното престъпление; 3. ЧО както и ЧТ са самостоятелни страни, защото законът им предоставя многобройни процесуални права.

Разлики: 1. ЧО е лице, претърпяло вреди от престъплението, а ЧТ може да е както лице, което е претърпяло вреди, така и лице, на което са поставени в опасност или са застрашени негови съставомерни интереси; 2. Участието на ЧО не е задължително, а на ЧТ е винаги задължително. Ако ЧТ или неговият адвокат не се явят на съдебното заседание без уважителни причини делото се прекратява.; 3. ЧО не е страна по споразумението, макар че когато се сключва такова в съдебната фаза е необходимо съгласието на ЧО; 4. ЧО може да оттегли молбата си и да не участва в производството, но то не се прекратява. Ако обаче ЧТ оттегли частната си тъжба делото се прекратява; 5. Молбата на ЧО може да е както писмена, така и устна докато частната тъжба на ЧТ е винаги писмена.; 6. Когато ЧО подава молба за конституирането му като такъв и тази негова молба има само това предназначение, докато частната тъжба на ЧТ има и др. предназначение, защото освен, че при подадена ЧТ се конституира ЧТ същата тази частна тъжба се явява и средството за повдигане на обвинението пред съда; 7. ЧО е акцесорна страна и няма тежест на доказване, а ЧТ е главна страна и върху него лежи тежестта за доказването.
