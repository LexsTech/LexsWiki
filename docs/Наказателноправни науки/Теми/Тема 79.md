---
title: Въпрос 79
---
# **Въпрос 79. Касационно производство – обща характеристика, образуване, ред за разглеждане.**
## **Аудио лекция**
   <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2079.mp3" type="audio/mpeg">
        </audio>
    </div>

    
## **Обща характеристика на касационното производство**
### Възникване на касационното производство
Касационното обжалване се заражда във Франция през ХVІІІ век, като след победата на Великата френска революция през 1789 г. започва да се налага като основен вид обжалване и така се утвърждава триинстанционния модел на правораздаване. В зародиша си касационното производство има за цел да уеднакви практиката на по-долните съдилища и да провери по какъв начин се е произнесъл по-долния съд. 

### Видове касация
При възникването на касационното производство във Франция, както и сега (такова е положението и в Белгия), съществува два вида касация – касация в интерес на закона и касация в интерес на делото. 

Всички останали държави познават касация в интерес на делото, т.е. в определен срок страните по делото могат да обжалват пред касационния съд. Последният се произнася само по правилното приложение на закона – допуснати съществени нарушения на материалния или процесуалния закон.

Касация в интерес на закона (на правото) е възможност на генералния прокурор към касационния съд (на Франция и Белгия) да поиска безсрочно разглеждане на определено дело с оглед на тълкуването на закона. Решението не обвързва страните по приключилото дело. Системите на касационно обжалване са две: френска и немска. 

Френската касация е чиста, пълна касация, като идеята е, че когато се констатира някакво нарушение, касационният съд отменя присъдата и връща делото и никога касационният съд не се произнася.

Немската касация, наречена ревизия допуска връщане на делото на по-долна инстанция по изключение и принципът е, че касационният съд разглежда делото и го решава окончателно. Българският законодател е възприел смесена система с повече елементи на немската ревизия.
### Същност на касационното производство
Касационното производство, за разлика от въззивното е контролно-отменително, т.е. не е по същество. Задължението на касационната инстанция, като констатира нарушение на закона винаги да върне делото за ново разглеждане, определя характера на контролно-отменителна инстанция. 

Освен контролно-отменителни правомощия, касацията по българския НПК притежава и класически решаващи правомощия, типични за въззивното производство. Касационният съд може с решение да измени съдебния акт.

Поради това касационното ни производство е смесена наказателна процедура, при която се преплитат правомощия, типични за въззивното производство (решаващи), и правомощия контролно-отменителни, типични за касационното производство. Нашата касация не е класическа, при която единственото правомощие на касационния съд е или да потвърди съдебния акт, или да го отмени и да върне делото за ново разглеждане. При чистата касация съдът няма решаващи правомощия, както е у нас.

Като контролно-отменително производство касационната инстанция притежава характерните му черти – специфични основания за обжалване, забрана за установяване на нови фактически положения и специфични правомощия.
### Разлики между касационното производство и въззивното производство
**Актове, които подлежат на проверка**. Във въззивното производство на проверка подлежат всички първоинстанционни актове. В касационното производство не подлежат на проверка всички решения и присъди.

**Предели на проверката**. При въззивната инстанция намира приложение т.нар. „ревизионно начало“ – постановената присъда се проверява изцяло, независимо от обжалваните части, от посочените от страните основания и от подалите жалбата лица. В касационната инстанция се проверяват само онези части от присъдата, за които е подадена жалба или протест, и само по отношение на посочените лица (с едно изключение, за което ще стане дума по-нататък). 

Във въззивното производство се проверява както правилното приложение на закона, така и правилното установяване на фактите – „втора първа инстанция“. При касационната проверка има само проверка за правилното приложение на правото (материален и процесуален закон).

**Същност на проверката**. Проверката в касационната инстанция е само по правилното приложение на закона. В това производство не могат да се установяват нови фактически положения. Поради това липсва и съдебно следствие в касационната инстанция (с едно изключение – чл. 353, ал. 5 НПК).

**Компетентен орган** (съдилищата): Като въззивна инстанция действат вторите по степен съдилища (окръжен съд и апелативен съд). Като касационна инстанция действа само ВКС – единствен за страната. ВКС осъществява върховен съдебен контрол и уеднаквява практиката по прилагането на закона. 

Касационното обжалване е редовен способ за проверка на невлезли в сила съдебни актове. Съдебните актове, които подлежат на касация, не са влезли в сила и не подлежат на изпълнение.

На касация подлежат само актове на въззивния съд. Нашето право не познава директната касация – ако съдебният акт, постановен от първа инстанция не е бил атакуван пред въззивен съд, независимо по какви причини, той не подлежи на касация. Съдебният акт не може да се атакува директно пред касационния съд. НПК не допуска „прескачащо” обжалване („прескачаща” касация). Такъв тип касация е позната в Германия – ако страните спорят само по правилното приложение на закона, то маже да се премине към касационно разглеждане на жалбата срещу първоинстанционния акт.

Касационната инстанция не притежава правомощия, които да са свързани с фактическите констатации по делото. Поради това касационната инстанция по никакъв начин не може да проверява нито с цел да установи тяхната правилност или неправилност, а още по-малко с цел да приеме нови фактически положения. В касационната инстанция няма съдебно следствие, което означава, че не могат да се събират и проверяват доказателства.

В касационната инстанция намира приложение забраната да се влошава положението на подсъдимия (забраната за reformation in pejus). Вярно е, че в текстовете, които се отнасят до касационното производство, такава забрана не е изрично формулирана, но въпреки това забраната съществува и тя се извлича по тълкувателен път от чл. 355, ал. 3 и 4 НПК.
## **Предмет на касационното обжалване. Предели на касационната проверка. Право на касационна жалба и протест**
### Предмет на касационното обжалване
Предметът на обжалване сочи **актовете, които подлежат на касационна проверка**. На касационна проверка подлежат само актове, постановени от въззивния съд. Нашето право не познава прескачащото обжалване („прескачаща касация“), познато в немското право.

По касационен ред могат да бъдат обжалвани:

- Решенията и новите присъди на апелативния съд, освен тези, с които деецът е бил освободен от наказателна отговорност с налагане на административно наказание на основание чл. 78а от Наказателния кодекс, и тези по чл. 334, т. 1.

- Новите присъди, постановени от окръжния съд като въззивна инстанция по дела от общ характер, освен тези, с които деецът е бил освободен от наказателна отговорност с налагане на административно наказание на основание чл. 78а от Наказателния кодекс.

- Определенията на окръжния и на апелативния съд по чл. 306, ал. 1, постановени в случаите на нова присъда;

- Решенията и определенията на окръжния или апелативния съд, постановени за първи път във въззивното производство, с които се прекратява, спира или прегражда пътят на наказателното производство – чл. 346 НПК.


Законодателят е **ограничил касационното обжалване на някои актове на въззивната инстанция.**

С оглед на по-ниска степен на обществената опасност на деянието и дееца не се обжалват по касационен ред тези актове, с които деецът е бил освободен от наказателна отговорност с налагане на административно наказание на основание чл. 78а НК. 

Отделно от това, не подлежат на касационно обжалване и въззивните решения на окръжния съд – отново идеята е по-ниска степен на обществената опасност на деянието и дееца (затова са подсъдни на районния съд) и еднопосочност на решенията на двете съдебни инстанции по същество (за гарантиране на правата на подсъдимия е предвиден контрол по реда на извънредното производство за възобновяване на наказателното производство).

Не подлежат на касационно обжалване и новите присъди по делата за престъпления от частен характер.

За „компенсиране“ на това изключване и за гарантиране на правата на страните и интересите на правосъдието законодателят е предвидил за тях възможност за извънреден контрол по реда на възобновяването на наказателни дела – чл. 422, ал. 1, т. 5 НПК.
### Предели на касационна проверка
Законодателят използва понятието „предели на касационната проверка“ за означаване на **ревизионно начало** – чл. 347 НПК. Касационната инстанция проверява присъдата или решението само в обжалваната част и по отношение на обжалвалите лица, като се произнася в двумесечен срок – чл. 347, ал. 1 НПК.

Касационната инстанция отменя или изменя присъдата или решението и по отношение на необжалвалите подсъдими, ако основанията за това са в тяхна полза – чл. 347, ал. 2 НПК. Ревизионното начало не означава ревизия на присъдата. Ревизионното начало определя границите на проверката, по които се произнася контролния съд. Прилагането на ревизионното начало в пълнота означава, че проверяващият съд проверява изцяло присъдата в три насоки – в необжалваната част, спрямо неподалите жалба лица и спрямо непосочените в жалбата основания, т.е. във всички части, на всички основания, по отношение на всички лица. Във въззивната инстанция ревизионното начало действа в пълен обем. 

В касационното производство законът поставя определени ограничения. Съгласно разпоредбата на чл. 347, ал. 1 НПК, в който текст се сочат пределите на касационната проверка, присъдата се проверява само в обжалваната част и само по отношение на обжалвалите лица. 

По отношение на обжалвалите лица има едно изключение – чл. 347, ал. 2 НПК, ако основанията са в полза на необжалвалите лица, съдът може да отмени или измени присъдата. 

Необжалвана част може има тогава, когато има повече от едно обвинение и се обжалва присъдата по отношение на едно от обвиненията. Необжалваната част е трудно установима при едно престъпление. Отделните въпроси по чл. 301 НПК са взаимно свързани и трудно могат да се разделят.

Никъде **в чл. 347 НПК не се говори за касационните основания**, т.е. касационният съд е длъжен да проверява присъдата на всички основания. Налице е празнота в закона. 

По тълкувателен път чрез тълкуване на чл. 351, ал. 4, т. 1, вр. ал. 1 НПК, където имаме съдържание на жалбата и едно от изискванията е да се посочи касационното основание, се стига до извода, че е налице ограничение по отношение на основанията. Когато касационната жалба не отговаря на изискванията за посочване на основанията, същата подлежи на връщане. Практиката на ВКС е „запълнила“ тази законодателна празнота. 

Първоначално след въвеждането на касационното производство (през 1998 г.) практиката на ВКС бе категорична, че съдът не може да отменя или изменя присъдата на основание, което не е било посочено в жалбата или протеста. Това беше в началото. По-късно (след 2 – 3 г.), включително и днес ВКС има по различна практика. Съдът може да отмени или да измени присъдата и на непосочено основание, но само когато непосоченото основание е абсолютно процесуално нарушение. 

Тази практика на ВКС – да отменя присъдата и на непосочено основание, когато е абсолютно процесуално нарушение, е правилна. Допълнителен аргумент в тази насока (освен аргумента, че след като не е изрично посочено, то не съществува ограничение) – основанията за касация са винаги основания, които гарантират правилното приложение на закона (на НК и НПК), а съгласно чл. 124 КРБ ВКС осъществява върховен надзор за правилното и еднаквото тълкуване и прилагане на закона от всички съдилища. Ако ВКС не може да отменя съдебният акт на непосочено основание това означава да не изпълни конституционно свое задължение. 

По-логично е да се приеме, че ВКС може да отмени или измени атакувания съдебен акт на всички основания, а не само на посочените в касационната жалба и протест. Ограничението на съдебната практика, че непосоченото основание може да бъде само абсолютно процесуално нарушение, не кореспондира със задачата на касационната проверка. 
### Право на касационна жалба и протест
Производството пред касационната инстанция се образува по протест на прокурора или по жалба на другите страни – чл. 349, ал. 1 НПК. Прокурорът може да подава касационен протест както в интерес на обвинението, така и в интерес на подсъдимия – чл. 349, ал. 2 НПК. Останалите страни могат да подават касационна жалба, когато са нарушени техните права и законни интереси – чл. 349, ал. 3 НПК.

Правото на прокурора да протестира всяка присъда във всички нейни части и на всички основания. Може да подава протест, както в ползва на обвинението, така и в ползва на обвиняемия. Присъдата може да се протестира както от прокурора, който е взел участие по делото, така и от всеки друг прокурор от съответния въззивен съд.

Частният обвинител също може да обжалва въззивния акт. За разлика от прокурора той не е задължен да е обективен при осъществяване на своите права и затова може да обжалва само в полза на обвинението. Може да обжалва само в наказателната част на всички основания, ако са накърнени правата и законните му интереси. 

Подсъдимият може да обжалва всяка присъда на всички основания включително и в гражданската й част. Той може да обжалва мотивите и основанията за оправдаването. 

Защитникът има самостоятелно право да обжалва присъдата. Може да подава касационна жалба, ако са накърнени правата и интересите на клиента му, но и ако са нарушени неговите собствени процесуални права. Не е необходимо нито нарочно пълномощно, нито изрично съгласие на подсъдимия (изключение, когато няма пълномощно за този стадии).

Гражданският ищец и гражданския ответник също могат да обжалват присъдата, но в гражданската й част. Гражданският ищец може да иска да уважи гражданския иск, ако не е бил уважен, или да се увеличи присъденото обезщетение за неимуществени вреди. Гражданският ответник може да иска да се отхвърли гражданският иск, ако е бил уважен, да се намали обезщетението за неимуществени вреди или да се прекрати производството.

Повереникът на частния обвинител, гражданския ищец и гражданския ответник не е страна. Поради тази причина повереникът не може да обжалва самостоятелно, за разлика от въззивното производство – чл.318, ал. 6 НПК.
## **Подаване на касационна жалба и протест. Съдържание, оттегляне, ред за разглеждане**
### Срок за подаване на касационната жалба и протест
Жалбата и протестът срещу присъдата на въззивния съд се подават в сроковете по чл. 319, ал. 1 – чл. 350, ал. 1 НПК – петнадесетдневен срок от обявяване на присъдата. Жалбата и протестът срещу решението на въззивния съд се подават в петнадесетдневен срок от обявяването му по реда на чл. 340, ал. 2 – чл. 350, ал. 2 НПК. Срокът е преклузивен. Ако касационната жалба или протест не са подадени в срок се връщат – чл. 351, ал. 5, т. 2 НПК.

**Ред за подаване на касационната жалба и протест.** Касационното производство е в два етапа – администриране на касационната жалба във въззивния съд и дейност в касационния съд. Жалбата и протестът се подават чрез съда, който е постановил обжалваната присъда или решение – чл. 350, ал. 3 НПК.

### Съдържание, оттегляне и ред за разглеждане
**Съдържание на касационната жалба и протеста**. В касационната жалба и в протеста се посочват: от кого се подава, присъдата, решението и частта, която се обжалва, в какво се състои касационното основание и данните, които го подкрепят; искането, което се прави – чл. 351, ал. 1 НПК.

С касационната жалба и протест не могат да се правят възражения за съществени нарушения на процесуалните правила в досъдебното производство с изключение на тези, свързани с допускане, събиране, проверка и оценка на доказателствата и доказателствените средства – чл. 350, ал. 2 НПК.

Жалбата и протестът се подписват от подателя – чл. 351, ал. 3 НПК. Към жалбата и протеста се прилагат преписи според броя на заинтересованите страни – чл. 350, ал. 4 НПК.

Възражение срещу подадена жалба и протест, както и допълнение към тях, може да се направи писмено до даване ход на делото – чл. 351, ал. 4 НПК. Въведеното ограничение по чл. 350, ал. 2 НПК кореспондира с „преклузията“ за допуснати на досъдебното производство отстраними съществени процесуални нарушения.

Когато мотивите на присъдата не са изготвени в срока за подаване на касационната жалба и протест се подава бланкетна жалба и протест. След изготвянето на мотивите обикновено се прави допълнение към касационната жалба и протест.

**Връщане на касационната жалба и протест.** Жалбата и протестът се връщат от съдия от въззивния съд, чрез който са подадени, когато:

1. не отговарят на изискванията на ал. 1 и 3, ако в дадения от съдия от въззивния съд седемдневен срок пропускът или несъответствието не е отстранено;
1. не са подадени в срок или от лице, което има право на жалба или протест;
1. не подлежат на разглеждане по касационен ред – чл. 351, ал. 5 НПК.

Връщането се извършва от съдия от въззивния съд, не от съдебен състав. Per argumentum a contrario принципно не може от ВКС. Връщането на жалбата и протеста подлежи на обжалване пред Върховния касационен съд, който се произнася в закрито заседание – чл. 351, ал. 6 НПК. Затова с оглед на процесуална икономия връщането се осъществява от съдията от въззивния съд, а не от ВКС.

**Оттегляне на касационната жалба и протеста.** Жалбата и протестът могат да се оттеглят от страните, които са ги подали, до даване ход на делото в съдебно заседание – чл. 352, ал. 1 НПК.** Липсва разпоредба кой се произнася по оттеглянето на касационната жалба и протеста. Логично е това да е ВКС – след като е до даване ход на делото. Няма изрична забрана – това може да направи и въззивният съд (при въззивното производство има такава забрана – чл. 326 НПК – само въззивният съд). Защитникът може да оттегли жалбата само със съгласието на осъдения, а повереникът – със съгласието на своя доверител – чл. 352, ал. 2 НПК.

**Ред за разглеждане на касационната жалба и протеста.** Касационната жалба и протестът се разглеждат в съдебно заседание с призоваване на страните – чл. 353, ал. 1 НПК. Участието на прокурор е задължително – чл. 353, ал. 2 НПК. Неявяването на другите страни без уважителни причини не е пречка за разглеждане на делото. Делото се разглежда в отсъствие на страната, когато не е намерена на посочения от нея адрес – чл. 353, ал. 3 НПК.

Явяването на другите страни не е задължително, но задължително е страните да бъдат редовно призовани; ако страната е посочила уважителни причини за неявяването си, съдът не следва да даде ход на делото. В доклада на съдията-докладчик се излагат обстоятелствата по делото, съдържанието на обжалваната присъда или решение и оплакванията срещу тях – чл. 353, ал. 4 НПК.

Съдебно следствие не се провежда, освен в случаите на чл. 354, ал. 5, изр. 2 – чл. 353, ал. 5 НПК. Нова редакция – ЗИДНПК, обн. ДВ, бр.19 от 6 март 2012 г. – добавено е изключението по чл. 354, ал. 5, изр. 2 НПК. Страните се изслушват по ред, установен от съда – чл. 353, ал. 6 НПК.

Редът, по който се изслушват, се определя от съда и не е установен в закона. В НПК не е предвидено, че ВКС изслушва последната дума на подсъдимия. В тази връзка не могат да намерят приложение правилата на първата и втората инстанция, защото липсва препращаща разпоредба за касационното производство, но това право е гарантирано на подсъдимия от чл. 55, ал. 2 НПК – подсъдимият има право и на последна дума. Следователно ВКС следва да даде последна дума на подсъдимия.

Решението на касационната инстанция се изготвя по правилата на чл. 339, ал. 1 и 2 и се обявява не по-късно от тридесет дни от съдебното заседание, в което делото е обявено за решаване, а по дела, които представляват фактическа и правна сложност – не по-късно от шестдесет дни. Това решение не подлежи на обжалване. – чл. 354, ал. 4 НПК.
