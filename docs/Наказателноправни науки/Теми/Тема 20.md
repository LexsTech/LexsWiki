---
title: Въпрос 20
---

# **Въпрос 20. Принципи за определяне на наказанието. Определяне на наказанието при алтернативни и кумулативно формулирани санкции. Определяне на наказанието при изключителни или многобройни смекчаващи обстоятелства.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2020.mp3" type="audio/mpeg">
        </audio>
    </div>

## **Определяне на наказанието** 
Диференциацията и индивидуализацията на наказанията са две тясно свързани категории. **Диференциацията на наказанията** в Особената част на НК се свежда до предвиждане вида и размера на наказанието за дадения вид престъпление и относителната тежест на наказанията за различните видове престъпления, като законодателят съобразява тяхната обществена опасност **като вид посегателства.**

Законът отчита **многообразието** на проявлението на отделните престъпни прояви в рамките на един и същи вид, затова в особената част срещаме относително определени санкции, в които наказанията от даден вид са предвидени в определени граници, и сложни санкции от типа на алтернативните и кумулативните. Така се създава **възможност за съда**, който ще наложи конкретното наказание, да съобрази неговия вид и размер с индивидуалните особености на отделния случай. 

Чрез диференциацията на наказанията от една страна се отговаря на изискването за тяхната **законност**, а от друга се създава възможност те да бъдат **индивидуализирани**. Дейността по **индивидуализация** е правнорегламентирана.
### Същност и значение на индивидуализацията на наказанието
Принципът за индивидуализацията на наказанието. Основно ръководно начало, по силата на което съдът е длъжен да съобрази наказанието с индивидуалните особености на конкретния случай.

Този принцип е залегнал още в преамбюла на КРБ във връзка с принципа за справедливост. Изискването за индивидуализация намира и своето развитие в **принципа за съответствието** на наказанието с престъплението по **чл. 35, ал. 3 НК.**
### Индивидуализация на наказанието
Дейност на съда по определяне на наказанието, по съобразяване вида и размера на налаганите наказания с обективните и субективни особености на конкретното извършено престъпление и личността на неговия извършител**.** (логически процес)

**Значението** на тази дейност на съда може да бъде разбрано най-добре ако се съпостави с **индивидуализацията на наказателната отговорност**, което пък е съобразяване при упражняване на правомощията на държавата по нейното осъществяване, взети в съвкупност, с обективните и субективни особености на конкретно извършеното престъпление и неговият извършител. Индивидуализацията на наказанието се отнася само до осъществяване на първото правомощие на държавата, т.е. тя е **част от индивидуализацията на НО.**

### Общи правила за определяне на наказанието по чл. 54 НК
В Глава 5 на Общата част са предвидени общи правила, важащи относно определянето на всички наказания, но трябва да се има предвид, че наред с тях има и особени правила, отнасящи се до определяне на наказанието (непълнолетни или различни форми на престъпна дейност.)

**Основно правило – чл. 54, ал. 1 НК** „..” – кумулативни изисквания:

1. Съдът определя наказанието в пределите, предвидени в закона (особена част);
1. Съдът да се ръководи също така от разпоредбите на общата част на НК;
1. Съдът трябва да отчита степента на обществена опасност на конкретното деяние, т.е. до каква степен засяга непосредствения обект.

Съдът трябва да отчита **и обществената опасност на дееца,** има се предвид нагласата на лицето да върши престъпения, но тя се преценява доколкото негови отрицателни възгледи са се проявили чрез конкретното престъпление.

Вземат се предвид **подбудите за извършване на деянието –** съдът трябва да прецени общественото значение на целите, които преследва деецът. Едно е ако крадеца набави храна за децата си, друго е ако краде, за да пие.

Отчитат се и **всички** установени по делото **смекчаващи и отегчаващи вината обстоятелства.** Преценката дали дадено обстоятелство е такова е на съда, но **чл. 56 НК** изрично предвижда, че „не са смекчаващи и отегчаващи обстоятелства тези, които са взети предвид от закона при определяне на съответното престъпление.” (пр. физиологичния афект по 118 не е )

**Смекчаващите вината обстоятелства**: са факти от обективната действителност, които не са предвидени в закона, но са от естество да улеснят формирането на вината, защото благоприятстват протичането на психичните процеси, които водят до вземане на решение за осъществяване на определено поведение (примерно емоцията ревност; малка стойност на причинени вреди).

**Отегчаващи вината обстоятелства** – факти от обективната действителност, които също не са предвидени в закона и които обективно пречат на формирането на вината, защото са от естество да препятстват вземането на решение за извършване на деянието, като въпреки това тяхно въздействие субектът е решил да го осъществи. (пиян, голяма стойност на вреди)

Тук говорим за смекчаващи и отегчаващи вината обстоятелства, т.е. такива които се отнасят само до формиране на това психично отношение, а не за смекчаващи/отегчаващи отговорността обстоятелства, които могат и да не са свързани с формирането на вината – пр. съдебното минало при рецидива и пр.

**Наказателноправното им значение:** **чл. 54, ал. 2 НК** е превесът на смекчаващите обстоятелства ще доведе до определяне на наказание, което е по-близко до минимума, отколкото до максимума и обратното – превесът на отегчаващите ще доведе до наказание по-близко до максимума.

## **Определяне на наказание при изключителни или многобройни смекчаващи обстоятелства – чл. 55 НК**
Когато законодателя диференцира наказанията, той отчита характера и степента на неговата обществена опасност, като взема предвид тяхното **типично** проявление**.** 

Възможно е обаче даден вид престъпление, в неговото конкретно проявление, да се отклони съществено от това, което е имал предвид законодателят при предвиждане на наказанието. Това отклонение може да бъде свързано с **необичайно висока** обществена опасност **или** обратното – тази на конкретното деяние да бъде **твърде ниска** в сравнение с обикновената за престъпления от съответния вид.

Наказателния кодекс не позволява налагане на наказание, надвишаващо максималния размер, но обратното е уредено в чл. 55 НК. Логиката е, че при определени обстоятелства и най-лекото, предвидено в закона наказание може да се окаже несъразмерно тежко и затова на съда е дадена възможност при определяне на наказанието да слезе под установения минимум или да замени с по-леко по вид наказание и 55, ал. 3 НК.

**Основание** за използване на посочените възможности е наличието на **изключителни или многобройни смекчаващи обстоятелства,** при които е извършено престъплението:

**Изключително смекчаващо обстоятелство** е такова, което е оказало много и необичайно силно въздействие при вземане на решението за извършване на деянието. Практиката е приела, че макар и в закона да се използвано множествено число, е достатъчно да има **само едно** (пр. състояние на физиологичен афект при обида – обидил булката и го пребили).

**Многобройни смекчаващи обстоятелства** ще има, когато те са повече от обичайния брой и които също оказват много силно влияние при вземане на решението за осъществяване на деянието. Всяко от тях, само за себе си, няма изключителен характер, но като съвкупност изваждат субекта от равновесие и водят до вземане на необикновено за него решение да извърши престъпление. Такива са чисто съдебно минало, положителна обществена характеристика, поначало е тих, кротък и отзивчив човек, но ако към тях се добавят такива като хронична преумора, разстроен брак, тежко здравословно състояние, финансови проблеми и пр., техният брой е необичайно голям и това може да доведе до известна лабилност и до вземане на необикновено за субекта решение да извърши престъпление.

Наличието на изключително или на многобройни смекчаващи обстоятелства не е достатъчно, за да се приложи чл. 55 НК. **Необходимо** е още **съдът да констатира,** че и най-лекото, предвидено в закона наказание е **несъразмерно тежко.** Такава констатация се обосновава именно от наличието на посочените обстоятелства.
## **Определяне на наказание при алтернативно или кумулативно предвиждане на повече от едно наказание** 
В множество норми от Особената част на НК се предвижда възможност да се наложат два или повече вида наказания алтернативно или кумулативно. Правилата за тяхното определяне са уредени в **чл. 57 НК**

### Определяне на наказанието при алтернативно предвиждане на повече от едно
Това са случаи, при които законът си служи с алтернативно дадени санкции**.** Според **чл. 57, ал. 1** в тези случаи съдът първо трябва да избере най-подходящото по вид наказание, а след това да определи и неговия размер, като се ръководи от разгледаните по-горе правила и като се съобрази с целите на наказанието

**Критерият** за избор на наказанието **е комплексен:** по вид и размер то в съвкупност трябва да е съобразено с обществената опасност на деянието и тази на дееца, както и с установените по делото смекчаващи и отегчаващи обстоятелства.
### Определяне на наказанието при кумулативно предвиждане на повече от едно
В особената част различаваме две категории кумулативно дадени санкции: 

За първата е характерно, че се предвижда задължително да се наложат едновременно два или повече вида наказания (чл. 203 НК). Възможно е обаче и законът да предостави на съда решението дали наред с предвиденото основно наказание, да наложи още едно наказание. (чл. 201)

За посочените две хипотези чл. **57, ал. 2 НК** предвижда съдът да определи размера на всяко едно от наказанията така, че те в своята съвкупност да отговарят на целите по чл. 36, ал. 1 НК. При това също се вземат предвид обществената опасност на деянието и на дееца, както и смекчаващите и отегчаващи обстоятелства.

**Чл. 58а НК** – свързана е с института на **съкратеното съдебно следствие** в НПК: Подсъдимият може да поиска предварителното изслушване, при което да признае фактите (не и вина!), изложени в обвинителния акт, като идеята е това самопризнание да замести събирането на доказателства. В тези случаи съдът, ако постанови осъдителна присъда, определя наказанието при условията на чл. 58а НК. Идеята е да се стимулира подсъдимия да извърши самопризнания, за да се съкрати процеса. Чл. 58а – поощрителна разпоредба. Oсновното правило – съдът трябва да определи наказанието по общите правила, но след това го намалява с 1/3. (Ако по общите правила е по 15 г. - то 1/3 става 10 г. )

**Чл. 59 НК – приспадане предварително задържане и на изтърпяното наказание: „**Времето, през което осъденият е бил задържан или по отношение на него е била взета мярка за неотклонение домашен арест, се приспада при изпълнение на наказанието лишаване от свобода или пробация”... виж си закона.

