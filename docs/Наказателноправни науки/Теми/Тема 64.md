---
title: Въпрос 64
---

# **Въпрос 64. Гласни доказателствени средства. Писмени доказателствени средства.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2064.mp3" type="audio/mpeg">
        </audio>
    </div>

## **Гласни доказателствени средства**
Понятието гласни доказателствени средства – гласните доказателствени средства се обозначават така, защото при тях възпроизвеждането на фактите се извършва чрез устна реч. Второто – гласните доказателствени средства също са изчерпателно посочени и това са обясненията на обвиняемия и показанията на свидетелите. Заключението на вещото лице в съдебното заседание задължително се депозира устно, а в досъдебната фаза писмено, но то не е устно доказателствено средство. Причината за това е фактът, че вещото лице по делото не възпроизвежда факти, които то непосредствено е възприело, а прави логически извод от едни известни за други неизвестни факти. При това е плод на неговите специални знания. Устното заключение на вещото лице не е устно доказателствено средство, писменото заключение също не е писмено доказателствено средство. Затова се приема, че в системата на доказателственото право заключението на вещото лице има свое самостоятелно място и не може да се отнесе към никое друго от видовете доказателствени средства. Що се отнася обаче до експертизата никога не е имало съмнение, че тя е класически способ за доказване. Според проф. Павлов експертизата е способ за доказване, но нито писменото, нито устното заключение на вещото лице може да се отнесе към познатите видове доказателствени средства. Заключението на вещото лице има свое специфично и самостоятелно място в системата на доказването по наказателни дела. Европейски стандарти – използването на самопризнание на обвиняемия, което е получено в резултат на изтезание или на нечовешко или унизително отнасяне по смисъл на чл. 3 ЕКЗПЧОС, автоматично води до несправедливост на процеса по смисъла на чл. 6 ЕКЗПЧОС. Правилата на европейският съд за показанията на свидетел – когато става въпрос за свидетелски показания и те са получени в резултат на изтезание по смисъла на чл. 3 ЕКПЗЧОС и използвани по наказателното дело, автоматично водят до несправедливост на процеса. Използването обаче на свидетелски показания добити в резултат на нечовешко или унизително отнасяне, не води автоматично до несправедливост на процеса по смисъл на чл. 6 ЕКЗПЧОС, прилага се тестът за баланс на интереси. 

### **Правна същност на обясненията на обвиняемия**

В доктрината и практиката никога не е имало съмнение, че обясненията на обвиняемия са устно доказателствено средство, защото чрез тях обвиняемия възпроизвежда факти от обективната реалност свързани с престъпното деяние. На второ място обясненията на обвиняемия са доказателствено средство без да има значение дали чрез тях той признава или пък отрича извършеното престъпление. Според проф. Павлов обясненията на обвиняемия, когато те не са самопризнания, имат двойствена природа, защото се явяват и доказателствено средство и средство за защита. Очевидно, че според проф. Павлов самопризнанието е устно доказателствено средство, но не и средство за защита, защото когато е направил признание, той се отказал да се защитава чрез това средство за защита. Напоследък обаче е не по-малко популярно и другото разбиране – че обясненията на обвиняемия са винаги и доказателствено средство и средство за защита. Самопризнанието също е средство за защита, защото обвиняемият може да има интерес да направи такова, за да се сключи споразумение или пък за да се проведе съкратено съдебно следствие. Следващото правило – съдебната реч на подсъдимия задължително е устна и то е условие за нейната валидност. Но речта на подсъдимия не е устно доказателствено средство, защото чрез тази своя реч той прави анализ на доказателствата и предлага на съда какви да са фактическите положения по делото, правната квалификация и наказанието. Очевидно, че това не е възпроизвеждане на факти. Последната дума на подсъдимия също задължително се прави устно, за да се депозира за нейната валидност. Но тя не е устно доказателствено средство, защото чрез последната си дума подсъдимия изразява своето окончателно отношение на обвинението. Когато по време на своята реч или на своята последна дума подсъдимият възпроизведе факти, които са свързани със събитието на престъпното деяние, съдът трябва да възобнови съдебното следствие и да проведе разпит на подсъдим. 

### **Правна същност на самопризнанието**

Самопризнанието по българското право е едно обичайно, редовно, годно доказателствено средство, което се събира, проверява и оценява, както всички други и не притежава каквито и да е било специфики в сравнение с другите видове доказателствени средства, второ правило в същото време законодателят урежда две твърде важни ограничения свързани със самопризнанието. Първото ограничение – нито обвинението, нито присъдата могат да се базират на едно единствено самопризнание. Второ ограничение – направеното самопризнание не освобождава държавните органи от задължението да събират и други доказателства – чл. 116 НПК. Трето – на самопризнанието не се предава изключително значение, дори при новите процедури, каквито са съкратеното съдебно следствие и споразумението. За да проведат тези две процедури трябва признание на обвиняемия. При тези две процедури няма съдебно следствие. Това са двата случая, когато направеното самопризнание не се проверява от Съда. В законодателствата на държавите от англо-американското право на самопризнанието е придадена изключителна стойност, защото ако е направено такова самопризнание и е направено лично и доброволно и пред съд, се постановява осъдителна присъда, без да се събират и други доказателства. У нас след приемането на споразумението и съкратеното съдебно следствие, се направиха опити да се поддържа тезата, че и у нас на самопризнанието се придава изключителна стойност и значение. Това разбиране е неправилно, защото вярно е, че както при споразумението, така и при съкратеното съдебно следствие има особености, защото направеното самопризнание не се проверява от съда, тъй като при тези две процедури няма съдебно следствие. Но и в този случай законодателят е предвидил адекватни гаранции. Съдът може да не одобри споразумението, ако то противоречи на закона, това е чл. 382 ал. 7 НПК, а то ще противоречи на закона винаги когато на досъдебната фаза не са събрани необходимите доказателства, за да се докаже по несъмнен начин достоверността на направеното самопризнание. При съкратеното съдебно следствие, когато подсъдимия признае фактите отразени в обвинителния акт на прокурора и въпреки това Съдът може да не проведе съкратено съдебно следствие, ако така направеното признание, не се подкрепя от доказателствата от досъдебната фаза чл. 372 ал. 4 НПК. 

### **Правна същност на оговор**

Това понятие не е легално, защото не се използва в НПК, но по всяко второ дело ще го срещнем и е утвърдено в доктрината и практиката. Второ на практика оговор е възможен в два случая – първи – обвиняемия твърди, че не той, а друго конкретно лице е извършило престъплението. Втори случай – когато обвиняемият твърди, че той е извършил престъплението, но има и друго лице, което е взело участие при извършването му. Трето – оговор, това е обяснение на обвиняем и затова се допуска, събира, проверява и оценява като обяснение на обвиняем (устно доказателствено средство). Оговорът може да бъде поставен и в основата на присъдата, но при абсолютното изискване така направения оговор да кореспондира в пълна мяра с всички други събрани по делото доказателства. Важно е правилото – присъдата не да почива на един и единствен оговор. Следващото правило – точно както при самопризнанието, така и при оговора, е валидно правилото, че присъдата не може да се базира на един единствен оговор. Според константната практика на ВКС – ако се докаже, че направения оговор е неверен и че обвиняемият е знаел, че лицето, което посочва като извършител или съучастник, и знае че е невинно, ще носи отговорност за набедяване. Обвиняемият, който може да мълчи, може да дава обяснения, колкото пъти поиска и може да дава неверни обяснения. Ще носили отговорност ако е направил неверен оговор обвиняемия – според ВКС, ако обвиняемият, правейки оговор, е знаел че лицето, което той сочи като извършител или като негов съучастник е невинно, ще носи наказателна отговорност за набедяване (чл.286 НК), а не за лъжесвидетелстване. Нашият обвиняем никога не говори като свидетел. 

### **Правна същност на „Оттеглените обяснения“**

Хипотезите на оттегли обяснения са три. Първата, между обясненията, дадени на досъдебна фаза и тези, дадени в съдебната, има съществено противоречие. Втората, когато подсъдимият след като е дал обяснения на досъдебната фаза, в съдебната фаза отказва да даде. Третият случая, когато подсъдимият в съдебната фаза твърди, че не си спомня нещо от обясненията, които е дал на досъдебна фаза. Това е уредено в член 279, ал. 3, точка 3 и 4 НПК. Второто правило – оттеглените обяснения, е вярно по своята същност са обяснения на обвиняем и за това са устно доказателствено средство, но тъй като са оттеглени, за да могат да се използват от Съда, те трябва да се включат в доказателствения материал. Това включване може да стане по единствен начин – чрез тяхното прочитане. Във връзка с това правило има две принципни правила на практика на ВКС. Първото важно правило – винаги е допуснато съществено процесуално нарушение, когато Съда се е позовал на обяснения на обвиняемия, дадени в досъдебната фаза, но без да ги прочете. Второто правило – допуснато е съществено процесуално нарушение, когато Съда е прочел, поради което е включил и се е позовал на обяснения на обвиняемия, дадени на досъдебната **фаза пред разследващия орган или прокурора, но без да е присъствал на разпит неговият защитник.** Съдът може да прочете обяснения на съдебна фаза, ако са дадени пред Съдия или дадени пред прокурор или разследващи орган, но в присъствието на защитник. Трето правило – при оттеглени пояснения и прочетени по съответния ред Съда има на разположение, както обясненията от досъдебната фаза, така и обясненията от съдебната фаза. Съдът ще базира присъдата или на едните, или на другите и това базиране става в зависимост в това кои тези дадени на досъдебна фаза или съдебна фаза кореспондират във всички други събрани и проверени доказателствени материали. 

### **Свидетелските показания като устно доказателствено средство.** 

Свидетелските показания са винаги устно доказателствено средство, защото те представляват възпроизвеждане на факти от събитието на престъпното деяние, които свидетелят непосредствено е възприел. Разликите между свидетелските показания и обясненията на обвиняемия. Първата – обясненията на обвиняемия имат двойствена природа, защото са и доказателствено средство и средство за защита. Докато показанията на свидетеля са винаги и само устно доказателствено средство. Втора разлика – обвиняемият никога не е длъжен да дава обяснения, той винаги може да запази при това пълно мълчание. Това му поведение по никакъв начин не може да се санкционира, включително и не може да се оценява като отегчаващо обстоятелство. Обратно свидетелят е длъжен винаги да даде показания, а отказът му да даде му се санкционира с глоба (до 1000 лв.). След налагането на глоба може свидетелят пак да откаже да говори. Не може втори и трети път да налагаме глоба, ако отказва да говори. Свидетелят винаги е длъжен да каже истината, в противен случай носи отговорност по чл. 290 НК. Обвиняемият никога не е длъжен да каже истината, той има правото да даде всякакви обяснения, включително и неверни. В случаят е важно, че обвиняемият има процесуално право да даде неверни обяснения, но това не означава, че има процесуално право на лъжа. Обвиняемият има процесуално право да даде неверни обяснения, защото има процесуално задължение на държавен орган да изслуша тези обяснения и да му осигуряват това право, да ги впише в протокола такива, каквито са и не може под претекст, че обвиняемият ще даде неверни обяснения било да откаже да го разпита, било да откаже да впише в протокола неговите обяснения по претекст, че са неверни, но неговото процесуално право е само до тук. Обвиняемият обаче няма процесуално право на лъжа, защото държавните органи нямат задължение да му осигурят такова право. Напротив те са винаги длъжни да го разобличат, затова ако обвиняемия, за да докаже неверните си обяснения, подбужда към лъжесвидетелстване, набедява друго лице в престъпление, представи по делото неистински документ или такива с невярно съдържание, той ще носи наказателна отговорност и за тези престъпления. По нашето право в нито една хипотеза обвиняемият не може да се разпитва като свидетел. Правилото, че съчетаването на процесуалните фигури свидетел и обвиняем е недопустимо, е абсолютно правило, няма изключение от него. Последната разлика – показанията на свидетелите се събират чрез разпит на свидетел, а на обвиняемия чрез разпит на обвиняем, като при провеждането на тези два способа има съдържателни различия за реда и начина, по който се провеждат те.

## **Писмени доказателствени средства**
### Понятие
Може да бъде илюстрирано с няколко правила. Първо, писмените ДС се обозначават така, защото при тях възпроизвеждането на фактите се извършва чрез писмени знаци.

Второ, както е видно от чл. 127 НПК, писмените ДС са винаги документи. От този текст е видно още, че има изброяване на различни документи, но това изброяване не е изчерпателно, защото в чл. 127 се съдържа изразът „и други документи“. Третото е, че документът обаче, за да се оценява като писмено ДС, трябва да интересува наказателния процес само със своето съдържание, защото ако интересува процеса със свой външен белег, той се оценява като писмено доказателство. 

Следващо правило – всеки документ, без каквото и да било ограничение, е писмено ДС, независимо дали е частен, дали е официален, дали е удостоверителен, дали е диспозитивен, дали е оригинален, или е препис или ксерокопие, както и независимо дали е създаден в хода на наказателния процес, или извън и независимо от наказателния процес.

Следващо правило – когато документът е на чужд език, той задължително се придружава с надлежен превод на български език, или пък се назначава преводач. 
### Примерна класификация на документите
Могат да се класифицират в две групи: 

Документите, които се издават извън и независимо от наказателния процес – нотариални актове, разписки, договори, удостоверения, ведомости, свидетелства, и т.н. Всички тези документи, както е видно от чл. 127 НПК, са писмени доказателствени средства, доколкото този текст визира всеки документ без да се съдържа каквото и да било изискване към документа, независимо, че не са изготвени в процеса.

Втората група са документите, които се издават в хода на процеса и които от своя страна са три вида.

Първата подгрупа са **протоколите от способите за доказване**. Както е видно от чл. 127, протоколите от действията по разследването и от съдебните следствени действия, т.е. протоколите от способите за доказване са писмено ДС.

**Протоколи от другите процесуални действия**. В тази връзка, първо, става въпрос например за протокола за отказ от защитник; за протокола за предявяване на постановлението за привличане на обвиняем; за протокола за предявяване на разследването; и др. Второ, **видно от чл. 127, тези протоколи са писмено доказателствено средство**. **Това обаче не е вярно**. В протокола пише „Отказвам се от този защитник, ще упълномощя друг“. За да има ДС, то трябва да възпроизвежда факти на обективната реалност, свързани с предмета на доказване със събитието на престъпното деяние – така протокол за претърсване, следствие, оглед, изземване, и т.н.- за тях няма съмнение, че са писмени ДС. Протоколите от другите процесуални действия обаче възпроизвеждат факти на правната реалност, а не на обективната, които освен това несъмнено не са свързани със събитието на престъпното деяние. Те възпроизвеждат факти, свързани с извършеното процесуално действие. Друг е въпросът, че тези протоколи имат доказателствено значение, защото те доказват времето, мястото, органа и реда, по който е извършено процесуалното действие. Защо хем трябва да доказваме престъпното деяние, хем трябва да доказваме органа, реда и начина, по който е извършено процесуалното действие? Ако нямаме протокол по делото, от който да е видно, че на обвиняемия е предявено постановлението, съдът ще върне делото, защото има съществено нарушение на съдопроизводствените правила. Липсата на протоколите означава неизвършване на действието. Доказването, че едно или друго процесуално действие е извършено, е важно с оглед на решаването на въпроса с оглед на допуснато съществено процесуално нарушение при извършване на действието.

На трето място, отнася ли се разпоредбата на чл. 131 НПК за **протоколите от другите процесуални действия**? – не, защото се говори за събрани доказателства. Кой протокол от друго процесуално действие ще се яви доказателствено средство за събраните доказателства? Важно е да знаем, първо, че чл. 131 се отнася само до протоколите от способите за доказване, и този извод се прави от буквалното тълкуване на текста, и в частност – от края на изречението, а именно, че протоколът се явява доказателствено средство за събраните доказателства. Ще се окаже верен изводът, че протоколите от способите за доказване са писмено доказателствено средство, защото възпроизвеждат факти от събитието на престъпното деяние, а чрез отразеното в уводната част на тези протоколи, те имат доказателствено значение и за времето и мястото, органа и реда, по който е извършено действието. Новата алинея на член 127 придава официална удостоверителна сила. Чрез разпоредбата на чл. 131 НПК се придава материална (официална) законна сила на способите за доказване. Това са диспозитивни документи. 

Трета подгрупа: Това са други документи, които се изготвят в хода на процеса. Първо, става въпрос за присъдата, обвинителния акт, решението, постановлението, разпореждането, определението, и т.н. Второ, очевидно е, че става въпрос за документи, които са издадени в хода на процеса. По своя вид, от една гледна точка са официални, а от друга гледна точка са диспозитивни. Удостоверителният съдържа изявление за знание, а диспозитивният – за воля. ППВС от 1982г. съдържа дефиниция и на двата вида документи. От друга гледна точка, тези документи могат да бъдат означавани като юридически актове. Последно – уводната част на всички тези документи също има доказателствено значение. Например името на прокурора, отразено в уводната част на постановлението, или името на съдията, отразено в уводната част на присъдата, се явява доказателство за това, че органът е компетентен, както и за това дали има основания за отвод. Още нещо – датата за образуване на делото доказва кога е образувано производството и изтекъл ли е законният срок за разследването, който се брои от датата на образуването.  Новата алинея на член 127 придава официална удостоверителна сила.

Писмените доказателствени средства се обозначават така защото при тях възпроизвеждането на фактите се извършва чрез писмени знаци, второто правило, както е видно от чл. 127 като правило без изключение, писмените доказателствени средства са винаги документи, от този текст е видно още има изброяване на различни документи, но това изброяване не е изчерпателно, защото в чл. 127 се съдържа „и други документи“, третото е, че документът обаче, за да се оценява като писмено доказателствено средство трябва да интересува наказателния процес само със своето съдържание, защо-то ако интересува процеса със свои външен белег, той се оценява като писмено доказателство. Всеки документ, без каквото и да е било ограничение, е писмено доказателствено средство, независимо дали е частен, дали е официален, дали е удостоверителен, дали е диспозитивен, дали е оригинален или препис или ксерокопие, както и независимо дали е издаден в хода в наказателния процес или извън и независимо от наказателния процес. Когато документът е на чужд език, той задължително се придружава с надлежен превод на български език или пък се назначава преводач.
