---
title: Въпрос 90
---

# **Въпрос 90. Екстрадиция. Европейска заповед за арест. Европейска заповед за защита. Европейска заповед за разследване.**

## **Екстрадиция.** 
Екстрадицията е предаване на едно лице, намиращо се на територията на една държава, срещу което е образувано наказателно производство в друга държава или пред международен съд, което се издирва за изтърпяване на наложено наказание лишаване от свобода от съдебните власти на другата държава или от международен съд или по отношение на което е наложена от съдебните власти на другата държава или от международен съд мярка, изискваща задържане (чл. 2 ЗЕЕЗА).

**Видове екстрадиция**

Екстрадицията като правен институт бива два вида в зависимост от това чия е инициативата за нейното осъществяване:

1. пасивна – когато се извършва от българската държава по искане на друга държава
1. активна – когато е поискана от българската държава.

Процедура по екстрадиция по искане на друга държава е уредена в разпоредбите на чл. чл. 9 – 22 ЗЕЕЗА. В екстрадиционното производство следва да бъдат отграничени два вида процедури в зависимост от наличие на изразено съгласие на исканото лице:

1. обикновена процедура по екстрадиция и
1. бърза екстрадиционна процедура.

Процедурата може да бъде условно разделена на три основни фази: 

1. първа фаза – подготвителна (или предварителна), включваща получаване на молба, проверка и препращане на ВКП и молба за временно задържане;
1. втора фаза – същинска (или решаваща), включваща производство по екстрадицията, което приключва с произнасяне по молбата за екстрадиция
1. трета фаза – последваща (или изпълнителна), включваща действия след решението за допускане на екстрадицията по фактическото предаване на екстрадираното лице.

### Подготвителна фаза

Това е първата фаза – подготвителна (или предварителна), включваща получаване на молба, проверка и препращане на ВКП и молба за временно задържане.

#### **Получаване на молбата за екстрадиция и съдържанието й.** 

Процедурата започва с получаването на молбата от чуждата (молещата) държава в Република България като замолена държава.

Молбата за екстрадиция от компетентния орган на молещата държава се изпраща в писмена форма до Министерство на правосъдието на Република България (чл. 9, ал. 1 ЗЕЕЗА). Възможни са и други начини за предаване на молбата – по дипломатически път, чрез Международната организация на криминалната полиция (Интерпол) или по друг начин, уговорен между двете държави (чл. 9, ал. 2 ЗЕЕЗА). 

Към молбата трябва да бъдат приложени (чл. 9, ал. 3 ЗЕЕЗА): оригинал или заверено копие на присъдата; актът за привличане към наказателна отговорност или заповедта за задържане, или друг документ със същата сила, издаден по реда предвиден в закона на молещата държава; описание на престъплението, за което се иска екстрадицията: време и място на извършването му, правна квалификация, размер на вредите, ако такива са причинени, копие от приложимите законови разпоредби, включително за давността; данни за исканото лице, придружени и от друга информация, позволяваща установяване на самоличността и гражданството му; информация за неизтърпяната част от наложеното наказание, ако се иска екстрадиране на осъдено лице; документи, удостоверяващи достатъчно гаранции, че предвиденото или наложеното смъртно наказание няма да бъде наложено или няма да бъде изпълнено от молещата държава и съответно ще бъде заменено и документи, удостоверяващи осигуряване на достатъчно гаранции за повторно разглеждане на делото с право на защита в случай на задочно постановена присъда без знание на лицето за воденото наказателно преследване. 

Молбата и приложените към нея документи се съставят на езика на молещата държава, като се прилага и превод на български език, ако друго не е предвидено в международен договор (чл. 9, ал. 4 ЗЕЕЗА).

**Проверката на молбата за екстрадиция и изпращане на Върховна касационна прокуратура**

Тази проверка се извършва от министъра на правосъдието или оправомощено от него лице (чл. 10, ал. 1 ЗЕЕЗА). При констатиране на несъответствие на получените документи с изискванията за съдържанието и придружаващите документи (изискванията на чл. 9 ЗЕЕЗА) същите се връщат на молещата държава от министъра на правосъдието или оправомощено от него лице. След извършване на горепосочена проверка и ако молбата за екстрадицията отговаря на изискванията на закона, тя заедно с приложените документи, незабавно се изпращат от министъра на правосъдието на Върховна касационна прокуратура (чл. 12, ал. 1 ЗЕЕЗА). При множество молби за екстрадиция Върховната касационна прокуратура съгласува поредността им с Министерството на правосъдието.

**Временно задържане**

Съществен момент в тази фаза е възможността за получаване на молба за временно задържане на исканото за екстрадиция лице (чл. 13 ЗЕЕЗА). По реда на тази процедура в неотложни случаи компетентните органи на молещата държава могат да поискат от Министерство на правосъдието или от Върховна касационна прокуратура задържане на лицето преди изпращане на молбата за екстрадиция.

В молбата за временно задържане трябва да бъде посочени 

- актът за задържане на лицето, въз основа на който се прави искането за временно задържане; 
- данни за издирваното лице (точно описание и индивидуализиращи белези); 
- актът за привличане към наказателна отговорност или присъда; 
- описание на престъплението, във връзка с което ще се иска екстрадицията и намерението на молещата държава да изпрати официалната молба за екстрадиция. 

Молбата може да бъде получена по пощата, телеграфа, телекса, факса, по дипломатически път, чрез Международната организация на криминалната полиция (Интерпол). Най-често използваният ред е чрез Международната организация на криминалната полиция (Интерпол).

**Установяване на местонахождението на лицето и неговото задържане**

Фактически действията по установяване на местонахождението на издирваното лице на територията на Република България и идентифициране на същото са в компетентността на органите на Министерство на вътрешните работи. След откриването на лицето органите на МВР го задържат в рамките на 24-часовото задържане по чл. 63, ал. 1, т. 7, вр. чл. 64 ЗМВР. В този срок се извършва идентифициране на лицето по изпратените данни, като при необходимост е възможно по каналите на Интерпол или по друг начин да бъдат изискани допълнителни данни от молещата държава. След установяване на самоличността на лицето Върховната касационна прокуратура издава постановление за временно задържане лицето за срок от 72 часа (чл. 13, ал. 5 ЗЕЕЗА). Неправилно в практиката се счита, че този срок започва да тече след изтичането на 24-часовото задържане по ЗМВР. 

**Действия на окръжния прокурор**

Върховна касационна прокуратура изпраща горепосоченото постановление, заедно с молбата за временно задържане и всички документи, на съответния окръжен прокурор, в чийто район се намира задържаното лице. До изтичане на 72-часовото задържане окръжният прокурор следва да назначи защитник и преводач на лицето, ако не владее български език (чл. 13, ал. 5 ЗЕЕЗА). **Участието на защитник и при необходимост на преводач е задължително във всички фази на екстрадиционното производство.** След осигуряване на защитник и преводач окръжният прокурор внася в съответния окръжен съд искане за временно задържане на лицето.

**Производство пред окръжния съд**

Искането се разглежда по реда на чл. 64, ал. 3 и 5 НПК, т.е. окръжният съд разглежда делото еднолично в открито заседание с участието на прокурора, исканото за екстрадиция лице и неговия защитник, а при необходимост и преводач. С определение окръжният съд взема мярка временно задържане или друга мярка за процесуална принуда, осигуряваща участие на лицето в производството по екстрадиция. Мярката временно задържане се взема за срок до 40 дни или за друг срок, установен в международен договор, по който Република България е страна (чл. 13, ал. 7 ЗЕЕЗА). Определението на окръжния съд подлежи на обжалване и протестиране пред апелативния съд в тридневен срок. 

**Уведомяване за временното задържане**

След влизане в сила на съдебното определение относно искането за временно задържане съответният окръжен прокурор незабавно уведомява Върховна касационна прокуратура за резултата. Върховна касационна прокуратура от своя страна уведомява незабавно министъра на правосъдието и молещата държава за взетата мярка. 

### Същинска фаза
Това е втората фаза – същинска (или решаваща), включваща същинското производство по екстрадицията, което приключва с произнасяне по молбата за екстрадиция.

**Действия на прокуратурата след получаване на молбата за екстрадиция**

След получаване на молбата Върховна касационна прокуратура образува преписка по случая. В случай на получени множество молби за екстрадиция ВКП съгласува поредността им с Министерството на правосъдието и обединява молбите в една преписка. 

**Действия на окръжния прокурор**

До изтичане на 72-часовото задържане окръжният прокурор извършва следните действия (чл. 14, ал. 4 ЗЕЕЗА):

1. осигуряване на защитник на исканото лице, ако няма такъв и преводач, ако не владее български език;
1. запознаване на лицето и неговия защитник с всички документи по преписката;
1. вземане писмени обяснения от лицето; 
1. запознаване на лицето с правото му да изрази съгласие пред съда за незабавното му екстрадиране. 

За тези действия окръжният прокурор съставя протокол. След това той изготвя и внася пред съответния окръжен съд искане за вземане на мярка задържане под стража на лицето до приключване на производството по екстрадиция и за образуване на съдебно производство за разглеждане на молбата за екстрадиция. 

Произнасяне на окръжния съд по мярката за задържане под стража. Окръжният съд разглежда незабавно внесеното от окръжния прокурор искане за вземане на мярка задържане под стража. Производството се развива по реда на чл. 64, ал. 3 и 5 НПК (чл. 15, ал. 1 ЗЕЕЗА). Явяването на лицето в съдебното заседание се осигурява от прокурора. Участието на защитник и при необходимост на преводач е задължително. Определението на окръжния съд може да се обжалва и протестира в тридневен срок пред съответния апелативен съд.

**Образуване на съдебно производство по екстрадиция**

След получаване на преписката по молбата за екстрадиция окръжният съд образува съдебно производство и насрочва съдебно заседание не по-късно от 7 дни от постъпването й (чл. 16, ал. 1 ЗЕЕЗА). Съдията-докладчик проверява дали за лицето не са налице хипотезите на чл. 6 ЗЕЕЗА – лица спрямо които не се допуска екстрадиция. При наличието на някоя от тях прекратява производството по екстрадиция. Съдията-докладчик насрочва делото за разглеждане в открито съдебно заседание. С това разпореждане той се произнася и по задържането на лицето.

**Съдебно производство по екстрадиция**

Съдебният състав е в състав от трима съдии (чл. 17, ал. 1 ЗЕЕЗА). Молбата се разглежда в открито съдебно заседание с участието на прокурора и на исканото лице.

В съдебните прения, а след това и съдът обсъжда налице ли са условията за екстрадиция и има ли основания за отказ за екстрадиция, както и има ли основания за отлагане на екстрадицията или за временна екстрадиция. Припомням, че в това производство не се обсъжда извършеното престъпление и участието на лицето, както и доказателства за това. Първоинстанционното съдебно производство приключва с решение, с което се допуска или отказва екстрадиция. 

При уважаване на молбата за екстрадиция съдът задължително взема мярка за неотклонение задържане под стража по отношение на исканото лице до фактическото му предаване на молещата държава (чл. 17, ал. 7 ЗЕЕЗА). Така се обезпечава безпрепятственото предаване на лицето, за което е поискана екстрадицията. Решението се обявява незабавно в съдебното заседание.

**Проверка на постановеното решение**

Решението на окръжния съд подлежи на проверка от апелативния съд по жалба на лицето и неговия защитник или по протест на прокурора в 7-дневен срок от обявяването му (чл. 20, ал. 1 ЗЕЕЗА). Жалбата или протестът се разглежда в 10-дневен срок от постъпването в съда. Решението на апелативния съд е окончателно. Заверен препис от решението на апелативния съд се изпраща в срок до 24 часа на министъра на правосъдието за уведомяване на молещата държава и на Върховната касационна прокуратура за издаване на постановление за изпълнение на екстрадицията.

**Отлагане на екстрадицията. Временна екстрадиция**

Въпросът за наличие на висящи наказателни производства срещу исканото лице за престъпления , различни от престъплението, за което се иска екстрадицията, както и за влязла в сила присъда, подлежаща на изпълнение, създава усложнения в екстрадиционното производство.

Затова той следва да бъде изяснен в самото начало на екстрадиционната процедура. Необходимо е прокурорът да събере информация за висящите наказателни производства срещу лицето и за осъжданията му и съобразно давностните срокове за наказателно преследване, включително и по законодателството на молещата държава, да поиска от съда отлагане на екстрадицията или временна екстрадиция. Няма пречка и съдът по искане на лицето или служебно да събере тази информация. 

Ако отлагането на екстрадицията може да доведе до изтичане на давността за наказателното преследване в молещата държава или сериозно да го затрудни, съдът може да допусне временна екстрадиция, при условие че лицето бъде върнато в Република България веднага след извършване на действията, за които е допусната временната екстрадиция (чл. 18, ал. 2 ЗЕЕЗА).

**Процедура при съгласие за незабавна екстрадиция**

Чл. 19 ЗЕЕЗА урежда съкратена едноинстанционна съдебна процедура. С нея се дава възможност за бърза екстрадиция и предаване на лицето на молещата държава в срок до 24 часа от постановяване на първоинстанционното съдебно решение, което е окончателно. Предпоставките за тази процедура са две – изразяване на доброволно съгласие от страна на исканото лице за незабавна екстрадиция и липса на абсолютните основания за отказ на екстрадицията по чл. 7 ЗЕЕЗА. 

Съдът не прави преценка за наличие на факултативните основания за отказ по чл. 8 ЗЕЕЗА, както и за отлагане на екстрадицията, или за временно предаване на лицето при висящи наказателни производства, или подлежаща за изпълнение присъда с наложено наказание лишаване от свобода (чл. 19, ал. 3 ЗЕЕЗА). 

За избягване на „злоупотреба“ с това право като лицето може да осуети воденото срещу него наказателно преследване, включително и изпълнението на присъда с наказание лишаване от свобода е предвидено в чл. 19, ал. 5 ЗЕЕЗА, че когато срещу исканото лице има висящо наказателно производство за престъпление, различно от това, за което се иска екстрадицията, или лицето трябва да изтърпи наказание за престъпление, различно от това, за което се иска екстрадицията процедурата по незабавната екстрадиция да не се прилага.

В съдебното заседание съдът е длъжен да запита лицето доброволно ли дава съгласието си и разбира ли последиците от това. След като съдът се увери, че съгласието е дадено доброволно, то се отразява в протокола и се подписва от лицето и защитника му.

Заверен препис от решението на съда се изпраща в срок до 24 часа на министъра на правосъдието за уведомяване на молещата държава и на Върховната касационна прокуратура за издаване на постановление за изпълнение на екстрадицията (чл. 19, ал. 4 ЗЕЕЗА).

**Действия при отказ за екстрадиция**

При отказ за екстрадиция министърът на правосъдието уведомява молещата държава (чл. 21, ал. 1 ЗЕЕЗА). Когато деянието е подсъдно на българския съд, материалите се предоставят на съответния прокурор за провеждане на наказателно преследване, ако има основания за това. Отказът да се екстрадира чужд гражданин, срещу когото е повдигнато обвинение или който е осъден в друга държава, не е пречка за наказателно преследване в Република България, ако има основания за това.

### Фактическо предаване на екстрадираното лице
Това е третата фаза в тази процедура – последваща (или изпълнителна), включваща действия след решението за допускане на екстрадицията по фактическото предаване на екстрадираното лице.

**Предаване на екстрадираното лице**

Фактическото предаване на лицето при допусната екстрадиция е в правомощията на Върховна касационна прокуратура (чл. 26, ал. 1 ЗЕЕЗА).  Върховната касационна прокуратура със съдействието на Националното централно бюро „Интерпол“ уговаря с молещата държава датата и мястото на предаване на лицето (чл. 26, ал. 1 ЗЕЕЗА). Ако предаването не се осъществи може да се уговори втора дата.

Предаването на лицето се извършва в изпълнение на постановление на Върховната касационна прокуратура, като органите на Министерството на правосъдието осигуряват охраната и конвоирането му. При предаването се съставя протокол, в който се отразяват предаването и приемането на лицето, участващите длъжностни лица и други обстоятелства. Към протокола се прилагат: документът за самоличност на лицето, опис на личните му вещи, справка за здравословното му състояние, както и справка за продължителността на задържането под стража за осъществяване на екстрадицията. Когато лицето не притежава валиден документ за самоличност, издаването на такъв се извършва служебно от Министерството на вътрешните работи по разпореждане на Върховната касационна прокуратура.

Когато предаването не е осъществено и на новата дата, която са уговорили двете страни или исканото лице не е прието на новата дата, то се освобождава след изтичането на 30 дни от тази дата (чл. 26, ал. 4 ЗЕЕЗА).

### Процедура по предаване на лице (екстрадиция) по искане на Република България
Процедура по екстрадиция по искане на Република България е уредена в разпоредбите на чл. чл. 23 – 25 ЗЕЕЗА. Процедурата може да бъде условно разделена на две основни фази: 

1. първа фаза – подготвителна (или предварителна), включваща подготовка и изпращане на молбата за екстрадиция и молба за временно задържане и
1. втора фаза – последваща (или изпълнителна), включваща действия след решението за допускане на екстрадицията от чуждата държава по фактическото предаване и приемане на екстрадираното лице.

При процедурата по екстрадиция, когато чужда държава или международен наказателен съд иска от Република България предаване на лице основните фази са три – втората фаза е същинска (или решаваща), включваща производство по екстрадицията, което приключва с произнасяне по молбата за екстрадиция. В процедурата за екстрадиция по искане на Република България логично е тя да липсва, защото се осъществява от чуждата държава.

### **Подготвителна фаза**

Това е първата фаза – подготвителна (или предварителна), включваща подготовка и изпращане на молбата за екстрадиция и молба за временно задържане.

**Компетентен орган**

Искане за предаване на лица (екстрадиция) може да се иска от Република България само за лица, които са извършили престъпления, подсъдни на български съд. Това обхваща две категории дела – висящи, по които лицето ще бъде съдено или приключили наказателни производства, по които лицето ще следва да изтърпи наложеното наказание.

Съгласно разпоредбата на чл. 23 ЗЕЕЗА компетентните органи са два:

1. главния прокурор – за обвиняем или за осъден с влязла в сила присъда
1. министъра на правосъдието – за подсъдим, по предложение на съответния съд.

За стартиране на искането за екстрадиция компетентния орган следва да бъде сезиран. Предложението се прави от различни органи в зависимост от положението на лицето, чието предаване се иска.

Когато е компетентен главния прокурор – това са лица, които са обвиняеми и лица, които вече са осъдени с влезли в сила присъди, която следва да търпят наложеното наказание лишаване от свобода. В първия случай – на досъдебното производство сезиращият орган е наблюдаващия прокурор, който осъществява ръководство и надзор върху конкретно наказателно производство, а във втория – това е прокурорът, на който е възложено в съответната прокуратура – районна или окръжна, привеждането на присъдите в изпълнение.

Когато е компетентен министъра на правосъдието – това са лица, които са подсъдими. Предложението е на съответния съд, пред който е висящото наказателното производство.

След сезирането компетентният орган следва да прецени по целесъобразност дали да направи искане за екстрадиция.

Той се ръководи в тази преценка от евентуалните пречки и трудности от страна на замолената държава при предаване на лицето (например лицето е чужденец и държавата, чийто гражданин е и в която се намира, отказва екстрадиция на свои граждани; или наказателния закон на чуждата държава не предвижда за това престъпление подсъдност на български съд), установената практика при подобни процедури със замолената държава (при липса на двустранен договор с оглед на фактическа или декларирана взаимност) и други. 

**Обявяване за международно издирване**

При подготовка на молбата за екстрадиция е необходимо лицето да бъде „локализирано“, т.е. къде се намира в момента (в коя държава), за да се отправи молбата за екстрадиция към тази държава.

Това „локализиране“, ако местонахождението на лицето не е известно, се извършва най-често чрез обявяване на лицето за международно издирване чрез Интерпол (чрез т.нар. червен бюлетин). Възможни са и други начини за издирване (например молба за локализиране на лицето). Предложението за обявяване на лицата за международно издирване се изготвя от съответния прокурор. При изпълнение на вече влязла в сила присъда, с които на лицето е наложено наказание лишаване от свобода, компетентен прокурор е този, който е натоварен с привеждане на наказанията в изпълнение.

При висящо наказателно производство – в досъдебното производство и в съдебното производство, е съответния наблюдаващ или участващ прокурор. При изготвяне на предложение за обявяване на лицето за международно издирване във висящо производство преценката следва да се направи на основата на чл. 269 НПК. Тези правила са относими не само в съдебното производство, но и за досъдебното производство.

**Молба за екстрадиция**

След като се установи местонахождението на лицето (предварително известно или чрез каналите на Интерпол) се пристъпва към изготвяне на молбата за екстрадиция.

При хипотезата на обявено лице за международно издирване, когато бъде задържано в държава, която не е член на Европейския съюз, Интерпол уведомява писмено Върховна касационна прокуратура, отдел „Международно правно сътрудничество“. В писмото се посочва къде, в коя държава е задържано лицето, както и датата на задържане. Посочва се и срокът на задържане, в който молбата за екстрадиция и придружаващите я документи ще следва да бъдат получени в съответната държава. Обикновено това е 40-дневният срок, визиран в ЕКЕ, но може компетентният орган в замолената държава да е определил и по- кратък срок.

В случай, че в отношенията между двете държави следва да намери приложение двустранен договор, то се прилага разпоредбата за срока на задържане, посочен в нея. Когато лицето е задържано в държава, която е член на Европейския съюз, се изготвя Европейска заповед за арест. Молбата се подава в писмена форма (чл. 24, ал. 1 ЗЕЕЗА).

Към нея се прилагат комплект документи, изброени в чл. 9, ал. 3 ЗЕЕЗА (това са същите документите, които се прилагат при молба за екстрадиция, отправена към Република България). 

Това са: оригинал или заверено копие на присъдата, когато лицето се иска за изпълнение на наложено наказание или постановлението за привличане на лицето към наказателна отговорност; описание на престъплението, за което се иска екстрадицията, време и място на извършването му, правна квалификация, размер на вредите, ако такива са причинени, копие от приложимите законови разпоредби, включително за давността; данни за исканото лице, придружени и от друга информация, позволяваща установяване на самоличността и гражданството му; информация за неизтърпяната част от наложеното наказание, ако се иска екстрадиране на осъдено лице; документи, удостоверяващи достатъчно гаранции за повторно разглеждане на делото с право на защита в случай на задочно постановена присъда без знание на лицето за воденото наказателно преследване.

Молбата и приложените към нея документи се съставят на езика на замолената държава, ако друго не е предвидено в международен договор.Преводът на молбата за екстрадиция и приложените към нея документи се осигурява от Върховната касационна прокуратура в случаите, когато компетентен орган е Главния прокурор, и от министъра на правосъдието в случаите, когато той е компетентния орган (чл. 24, ал. 3 ЗЕЕЗА).

След като бъдат преведени, молбата и документите се изпращат на Министерство на правосъдието на Република България за препращане на замолената държава. Може да бъдат използвани и дипломатическите канали, които позволяват документите да бъдат придвижени до замолената държава чрез министерствата на външните работи, може да се използват каналите Международната организация на криминалната полиция (Интерпол), както и друг начин, уговорен между Република България и замолената държава (чл. 24, ал. 2 ЗЕЕЗА).

Възможно е замолената държава да поиска допълнителна информация и документи. Те следва да бъдат изпратени по същия начин, по който са изпратени молбата за екстрадиция и придружаващите я документи.

**Временно задържане под стража**

В неотложни случаи компетентният орган може да се поиска временното задържане на лицето преди да бъде изпратена молбата за екстрадицията му (чл. 25, ал. 1 ЗЕЕЗА). Това е удачна форма особено в хипотезите на липса на двустранен договор за правна помощ. Така може да се „предвиди“ евентуалното разрешаване на последващата молба за екстрадиция. Молбата за временно задържане под стража се изготвя в писмена форма.

В молбата за временно задържане следва да се посочи наличието на акт за задържане, за привличане към наказателна отговорност или присъда, с която на лицето е наложено наказание лишаване от свобода и се декларира намерението да се изпрати молба за екстрадиция, както и информация за престъплението, за което ще бъде поискана екстрадиция, за времето и мястото на извършването му и данни за издирваното лице.

### Изпълнителска фаза
Това е втората фаза – изпълнителска (или последваща), т.е. действията след решението за допускане на екстрадицията от чуждата държава, включваща фактическото предаване и приемане на екстрадираното лице.

**Приемане на лицето**

Терминологично уточнение – чуждата държава предава лицето, Република България го приема. Процедурата по приемане на лицето е същата както при предаване на лице, когато от Република България е поискана и е допусната екстрадиция – редът е по чл. 26 ЗЕЕЗА (чл. 30, ал. 1 ЗЕЕЗА).

Когато с решение на съответния компетентен орган на изпълняващата държава е допусната екстрадицията на исканото лице Върховната касационна прокуратура, със съдействието на Националното централно бюро „Интерпол“ уговаря със замолената държава датата и мястото за приемане на лицето.

Възможно е да не може да бъде осъществено фактическото приемане на лицето (например поради лоши метеорологични условия или други причини). В тези случаи между двете заинтересовани държави следва да се уговори нова дата.

Приемането се извършва в изпълнение на постановление на прокурор от Върховна касационна прокуратура, отдел „Международно правно сътрудничество“. 

Подлежащото на предаване лице се приема от конвоиращ екип от служители на Главна дирекция „Охрана“ при Министерство на правосъдието, от предварително посоченото място за приемане.

Фактическото предаване и приемане се осъществява най-често чрез използването на въздушен транспорт, но може да се осъществи и чрез предаване на лицата на сухопътните граници на страната, особено що се отнася до съседните държави, които са извън Европейския съюз.

За приемането на лицето се съставя протокол, в който се отразяват фактът на приемане на лицето, участващите длъжностни лица и други необходими обстоятелства, както и документът за самоличност на лицето, опис на личните му вещи, справка за здравословното му състояние, за срокът на задържане с оглед осъществяване на производството екстрадиция.

В постановлението, въз основа на което лицето се приема от изпълняващата държава, се посочва точното място, на което следва да се конвоира след пристигане на територията на Република България. Лицето се настанява незабавно в предварително определеното място за лишаване от свобода, когато то е предадено с цел изтърпяване на наложено наказание, или в предварително определено място за изпълнение на мярка за неотклонение задържане под стража (чл. 30, ал. 3 ЗЕЕЗА).

Копие от постановлението за фактическото приемане на лицето се изпраща своевременно на съответния прокурор, който следва да предприеме необходимите действия за привеждане на присъдата в изпълнение или да внесе в съответния съд искане за вземане на мярка за неотклонение задържане под стража по отношение на лицето. 

Когато лицето не притежава валиден документ за самоличност, дипломатическите или консулските представителства на страната служебно издават на лицето временен паспорт по разпореждане на Върховната касационна прокуратура по реда на Закона за българските лични документи. Срокът на валидност на паспорта се определя след съгласуване с Върховната касационна прокуратура за всеки конкретен случай (чл. 30, ал. 2 ЗЕЕЗА).

**Последици от приемането**

**Приспадане на срока на задържане**. Времето, през което лицата са били задържани в замолената държава във връзка с провеждането на екстрадиционната процедура, се приспада от общия срок, който лицето трябва да изтърпи по присъдата, за чието изпълнение е било предадено. Срокът на задържане се приспада с постановление на прокурора. Съдът при висящо наказателно производство прилага чл. 59 НК.

**Предаване при последваща екстрадиция.** Възможно е, трета държава да поиска екстрадицията на лице, което вече е било екстрадирано в Република България по нейна молба. В този случай екстрадицията на лицето ще може да бъде извършена само със съгласието на замолената държава, стига то да не е български гражданин, тъй като Република България не екстрадира свои граждани и престъплението, за което лицето е поискано да е извършено преди предаването му на Република България и да е различно от това, за което е било екстрадирано (чл. 32 ЗЕЕЗА).

Едно от най-важните последици е невъзможността на Република България да съди лицето, предадено от друга държава за друго престъпление, различно от това, за което е предадена – принципа на особеността (чл. 31 ЗЕЕЗА).

**Принципът на особеността.** Принципът на особеността е уреден в чл. 31 ЗЕЕЗА. 

Този принцип позволява лицето, което е предадено от друга държава, да бъде съдено само за престъплението за което е предадено. Това правило има изключения, което прави възможно осъществяване на наказателната юрисдикция на българската държава по отношение на такива лица. Правилото за приложение на принципа на особеността не се прилага в две хипотези:

1. когато замолената държава даде последващо съгласие за съдене на това лице за престъпление, извършено, преди предаването му на българските власти и
1. когато лицето е имало възможност да напусне територията на Р. България и не е направило това до 45 дни от окончателното си освобождаване или се е завърнало на територията на Република България отново след като я е напуснало.

Последващо съгласие от замолената държава се иска по реда на изготвяне и изпращане на молба за екстрадиция и се придружава от същите документи. Компетентният орган е също главният прокурор и министъра на правосъдието (чл. 31, ал. 2 ЗЕЕЗА). В тези случаи наказателното производство за престъплението, за което е направено предложение допълнително за съгласие или за изпълнението на такова наказание, се спира до получаване на съгласието от замелената държава – чл. 31, ал. 3 ЗЕЕЗА. Допълнително съгласие от замолената държава не се иска, когато в хода на наказателното производство, за чието разследване е екстрадирано лицето, се наложи изменение на обвинението и новото обвинение е за престъпление, за което се допуска екстрадиция (чл. 31, ал. 4 ЗЕЕЗА).

**Отказ на лицето.** Принципът на особеността гарантира правата на предаденото лице. При посочените действия се приема, че то само доброволно се е отказала от тази гаранция.

Когато лицето е имало възможност да напусне територията на Република България и не е направило това до 45 дни от окончателното си освобождаване или се е завърнало на територията на Република България отново след като я е напуснало. Това се счита за фактически отказ на лицето. Възможно е и изричен отказ на лицето.

Следва да се прави разлика между „акцесорната екстрадиция“ и „принципът на особеността“. Припомням за акцесорната екстрадиция (като наименование се среща и като „спомагателна” екстрадиция).

Чл. 2, ал. 2 ЕКЕ Ако молбата за екстрадиция включва няколко отделни престъпления, всяко от които е наказуемо по законите на молещата и на замолената страна с лишаване от свобода или задържане под стража, но някои от тях не отговарят на условието относно тежестта на наказанието, замолената страна има право да разреши екстрадицията и за тези престъпления.

С чл. 1 от Втория допълнителен протокол към ЕКЕ, с който се изменя чл. 2, ал. 2 ЕКЕ се допълва и за престъпления, наказуеми само с парични санкции.

Чл. 2, ал. 2 от ЕКЕ се допълва със следната разпоредба: „Това право ще се прилага и за престъпления, наказуеми само с парични санкции.”

Разлика между „акцесорната екстрадиция“ и „принципът на особеността“ е, че в първия случай, престъплението, за което се прилага е описано в искането, но не отговаря на условията за допустимост. Във втория – молещата държава иска да упражни наказателната си компетентност спрямо едно лице, което предадено за едно престъпление, описано в искането, по отношение на престъпления, които не са посочени в искането за екстрадиция.

**Разноски**

Разноските за екстрадицията, направени на територията на Република България като замолена държава, се поемат от нея при условията на реципрочност (чл. 34, ал. 1 ЗЕЕЗА). Разноските за транзит през територията на Република България при екстрадиция се поемат от молещата държава (чл. 34, ал. 2 ЗЕЕЗА).

## **Европейска заповед за арест.** 
### Същност и основни принципи
**Определение на Европейската заповед за арест (ЕЗА).** ЕЗА е един от инструментите за осъществяването на международно – правно сътрудничество по наказателни дела между държавите – членки на Европейския съюз.

Екстрадицията се прилага само за държави извън Европейския съюз или когато само едната държава е членка на Европейския съюз. Легалното определение за ЕЗА се съдържа в чл. 3 ЗЕЕЗА.

ЕЗЕ е акт, издаден от компетентните органи на държава – членка на ЕС, за задържане и предаване от друга държава – членка на търсено лице, с цел провеждане на наказателно преследване или изпълнение на наказание лишаване от свобода, или изпълнение на мярка, изискваща задържането му.
### Обща характеристика и същност на ЕЗА
ЕЗА е правен институт, чрез който е въведена една принципно нова, опростена и бърза система за предаване на осъдени лица за провеждане на наказателни производства, за изпълнение на присъди с ефективни наказания „лишаване от свобода“ и за изпълнение на мерки, изискващи задържане. Тя премахва сложността и възможността за забавяне, присъщи за традиционните производства по екстрадиция.

ЕЗА е система, основана на високото ниво на доверие между държавите-членки на ЕС и основана на принципа на взаимното признаване на съдебните актове, установен между държавите-членки. В § 11 от Преамбюла на Рамковото решение за ЕЗА се възлага на ЕЗА „да замени всички предишни способи (инструменти) свързани с екстрадицията“. 

По своята същност ЕЗА като инструмент на международно-правното сътрудничество по наказателни дела между държавите – членки на Европейския съюз е акт, издаден от компетентните съдебни власти на една държава – членка, за задържане и предаване от друга държава – членка на определено лице, с цел провеждане на наказателно преследване по отношение на това лице, изпълнение на наказание „лишаване от свобода“, наложено на лицето с влязла в сила присъда или изпълнение на мярка, изискваща задържане. Почти дословно това е повторено в чл. 3 ЗЕЕЗА.

**Основни разлики на процедурата по ЕЗА и екстрадицията**. Производство по предаване на лица, установено с Рамковото решение за ЕЗА се характеризира с особености и специфични черти в сравнение с производството по екстрадиция. Те се изразяват в следното :

1. производството по предаване е изцяло съдебно;
1. изискването за двойна наказуемост отпада за 32 категории престъпления;
1. политическите и военните престъпления не са сред основанията за отказ за предаване;
1. държавите са длъжни да предават и свои граждани;
1. налице са особености в принципа на особеността и принципа non bis in idem;
1. Рамковото решение за ЕЗА не съдържа изрична разпоредба, забраняваща предаването на лица, обвинени в извършването на престъпление, за което е предвидено смъртно наказание, или осъдени на смърт лица;
1. правата на човека играят важна роля в производството по предаване;
1. въведени са кратки срокове за произнасяне по ЕЗА и предаването на лицето и
1. самата ЕЗА се издава в нарочно установена форма.

### Предпоставки за прилагане на ЕЗА
Задържане и предаване на лице с цел провеждане на наказателно преследване, изпълнение на наказание лишаване от свобода или мярка, изискваща задържане, между Република България и държавите – членки на Европейския съюз, се извършва въз основа на Европейска заповед за арест при условията и по реда, предвидени в тази глава (глава пета на ЗЕЕЗА) – чл. 35 ЗЕЕЗА.

**Условия за прилагане на ЕЗА.** Деяние и срок на наложеното наказание или мярка – чл. 36, ал. 1 ЗЕЕЗА.

Европейска заповед за арест се издава за лица, извършили деяния, които се наказват съгласно правото на издаващата държава с лишаване от свобода или с мярка, изискваща задържане за максимален срок не по-малко от една година, или с друго по-тежко наказание, или ако наложеното наказание лишаване от свобода или мярката, изискваща задържане, е не по-малко от 4 месеца. Няма никаква разлика с тази предпоставка при екстрадицията – чл. 5, ал. 1 и 2 ЗЕЕЗА.

**Двойна наказуемост на деянието – чл. 36, ал. 2 и 3 ЗЕЕЗА**. Предаването въз основа на Европейска заповед за арест се осъществява, ако деянието, за което е издадена заповедта, съставлява престъпление и по законодателството на Република България. Не може да бъде отказано изпълнение на Европейска заповед за арест във връзка с данъци, такси, мита или валутен обмен на основание, че българското законодателство не предвижда същия вид данък или такса или не урежда по същия начин данъците, таксите, митата или валутния обмен както законодателството на издаващата държава членка – чл. 36, ал. 2 ЗЕЕЗА. Предвижда се отпадане на двойната наказуемост за 32 престъпления – чл. 36, ал. 3 ЗЕЕЗА. Това е важно изключение в сравнение с екстрадицията.

Двойна наказуемост не се изисква, ако в издаващата държава те са наказуеми с лишаване от свобода за максимален срок не по-малко от три години или с друго по-тежко наказание, или за тях се предвижда мярка, изискваща задържане за максимален срок не по-малко от три години. За тези 32 престъпления се счита, че за двойната наказуемост е достатъчно да са налице две предпоставки комулативно:

1. те да са престъпление в издаващата ЕЗА държава и 
1. да отговорят на изискванията за срок на наказанието – да са наказуеми с лишаване от свобода за максимален срок не по-малко от три години или с друго по-тежко наказание, или за тях се предвижда мярка, изискваща задържане за максимален срок не по-малко от три години.

Изброяването на престъпленията е по Рамковото решение за ЕЗА и някои от престъплението нямат точно проявление в българския НК (например мошеничество). При съпоставянето водещото е защитения обществен интерес (защитимо обществено благо).

**Форма и съдържание на ЕЗА**. Формата и съдържанието на ЕЗА са уредени в чл. 37 ЗЕЕЗА. Европейската заповед за арест се издава в писмена форма съгласно приложението към този закон и съдържа данни относно. Формата е унифицирана за удобство и улеснение при попълването на искането (затова е бланка, която е приложение към Рамковото решение за ЕЗА и към ЗЕЕЗА).

Европейска заповед за арест, издадена от български орган, се придружава с превод на официалния или на един от официалните езици на изпълняващата държава членка или на друг официален език на институциите на Европейските общности, който тя е приела чрез декларация, депозирана от нея при Генералния секретариат на Съвета на Европейския съюз – чл. 37, ал. 2 ЗЕЕЗА.

Някои държави са декларирали изрично повече езици освен официалния си език. Например Дания – шведски и английски, Естония – английски, Холандия – английски, Чешката Република – словашки в отношенията си със Словакия.

Република България е декларирала пред Генералния секретариат на Европейския съюз, че ЕЗА адресирана до България, следва да бъде придружена с превод на български език. Това е залегнало и в чл. 37, ал. 3 ЗЕЕЗА.

### Процедура и компетентни органи
И при ЕЗА, подобно на екстрадицията, възможните процедури са също две (в две посоки) – ЕЗА, издадена от държава-членка на Европейския съюз, която следва да се изпълнява в Република България и ЕЗА, издадена в Република България, и изпълнявана в друга държава-членка на Европейския съюз. 

По същия начин – в три фази, могат да се разделят дейностите, които се извършват при ЕЗА. Първа фаза – подготвителна, втора фаза – същинска (или решаваща), включваща производство по изпълнение на ЕЗА, и трета фаза – последваща (или изпълнителна), включваща действия по фактическото предаване на исканото лице.

**Компетентен орган в Република България по изпълнение на ЕЗА**

ЕЗА, издадена от орган на друга държава-членка на Европейския съюз се изпълнява от окръжния съд, на чиято територия се намира исканото лице – чл. 38, ал. 1 ЗЕЕЗА. Централен орган по ЕЗА е министърът на правосъдието – чл. 38, ал. 2 ЗЕЕЗА. С оглед на това основните задължения в процедурата по изпълнение на ЕЗА са на съда – окръжният съд, на чиято територия се намира исканото лице. Това потвърждава една от основните характеристики на тази процедура – това производство е изцяло съдебно.

**Процедура по изпълнение на ЕЗА, издадена в друга държава – членка на Европейския съюз**

**Получаване на ЕЗА**. Чл. 38а ЗЕЕЗА урежда начините за получаване на ЕЗА. Получаване на Европейската заповед за арест. Европейската заповед за арест се получава пряко от окръжния съд по местонахождение на лицето, освен в случаите по ал. 1, т. 1, 2 или 3.

В зависимост от това лицето има ли известен адрес или следва да бъде обявено за национално издирване са възможни две хипотези на получаване на ЕЗА – пряко изпращане до съда и изпращане чрез органите на „Интерпол“. Съгласно чл. 38а, ал. 2 ЗЕЕЗА от съда се получава пряко само в случаите на известен адрес на лицето. В другите случаи – тя се получава от МВР или прокуратурата.

**Пряко изпращане на ЕЗА от издаващия орган до съда**. При тази хипотеза компетентният орган на издаващата държава – членка на Европейския съюз изпраща ЕЗА пряко до съответния окръжен съд в Република България, в чийто район се намира търсеното лице.

Заповедта може да бъде получена по факс, електронна поща, да бъде предадена лично от куриер, магистрат или полицейски служител. Може да бъде препратена от Министерство на правосъдието, в случай, че издаващият орган е използвал централният орган по ЕЗА. 

**Изпращане на ЕЗА чрез друг орган**. Компетентният орган на издаващата държава – членка на Европейския съюз изпраща ЕЗА чрез органите на Международната организация на криминалната полиция (Интерпол).

**Действия след получаването на ЕЗА**. Възможни са двете хипотези – получена пряко от окръжния съд, на чиято територия се намира исканото лице и получена от друг орган. 

**Получена от друг орган.** След като бъде получена ЕЗА, по инициатива на МВР лицето се обявява за издирване на територията на Република България. Когато органите на МВР задържат лицето за срок от 24 часа на основание чл. 72, ал. 1, т. 6 ЗМВР, незабавно уведомяват съответния окръжен прокурор и докладват материалите в окръжната прокуратура. 

Когато ЕЗА се получи директно в прокуратура по електронна поща, факс или по друг надлежно защитен начин, при който може да се установи нейната автентичност, прокурорът незабавно я изпраща на МВР за обявяване на лицето за общодържавно издирване. Особеното при получаване на ЕЗА чрез Шенгенската информационна система е, че се прави проверка за условията за прилагане на ЕЗА и форма и съдържание.

**Действия на съда при пряко получена ЕЗА**. Чл. 42. След получаване на Европейска заповед за арест пряко от компетентен орган на издаващата държава членка окръжният съд, в чийто район се намира исканото лице, проверява дали тя отговаря на изискванията по чл. 36 и 37 и разпорежда на полицията задържането му за срок до 72 часа.

Действията на съда при пряко получаване на ЕЗА преминават през няколко етапа. Съгласно чл. 42 ЗЕЕЗА окръжният съд проверява дали са спазени изискванията по чл. 36 и чл. 37 ЗЕЕЗА, а именно:

1. спазено ли е правилото за издаване на ЕЗА за лица, извършили престъпления, наказуеми с лишаване от свобода най-малко една година или с друго по-тежко наказание, респ. дали наложеното наказание е не по-малко от 4 месеца лишаване от свобода;
1. включено ли е престъплението, посочено в заповедта в списъка по чл. 36, ал. 3 ЗЕЕЗА;
1. ако престъплението не е включено в този списък, прави проверка за двойна наказуемост, т.е. преценява дали посоченото деяние е престъпление и по българското законодателство;
1. издадена ли е ЕЗА е в писмена форма съгласно приложения към ЗЕЕЗА формуляр;
1. съдържа ли се ЕЗА всички данни относно личността и гражданството на търсеното лице; данните на издаващия орган; данните за престъплението, за което се иска задържането и предаването на лицето; налице ли е превод на заповедта на български език. 

Окръжният съд разпорежда на полицията задържане на лицето за срок до 72 часа. Съдът служебно се произнася по мярката за неотклонение задържане под стража на исканото лице, т.е. служебно насрочва открито съдебно заседание, за което уведомява съответната прокуратура, служебно назначава на лицето защитник, а при необходимост и преводач.

**Действия на прокурора при получена ЕЗА**. След получаването на ЕЗА окръжният прокурор (наблюдаващ прокурор, дежурен прокурор или специално определен за тази цел прокурор, имащ задължения по изпълнението на ЕЗА, се запознава с предоставените му материали и проверява попълнен ли е формулярът с ясен и четлив текст. Когато постъпилата ЕЗА е с неясен или нечетлив текст, прокурорът незабавно уведомява за това издаващия орган като изисква ново копие. Придружена ли е заповедта с превод на български език. Когато ЕЗА не е придружена с превод на български език, прокурорът незабавно уведомява за това издаващия орган, като изисква превод. Установена ли е идентичност между задържаното и исканото лице. В случаите, когато се налага да бъде изискан и получен ясен и четлив текст на ЕЗА, превод на български език или да бъде извършен обмен на информация с издаващия орган, пряко или със съдействието на МВР, прокурорът може да постанови задържане на лицето до 72 часа.

### Съдебно производство пред първа инстанция
**Насрочване на съдебно заседание – чл. 44, ал. 1 ЗЕЕЗА**. Чл. 44. (1) Окръжният съд образува съдебно производство и насрочва съдебно заседание за разглеждане на Европейската заповед за арест в 7-дневен срок от задържането на исканото лице от полицията. **Състав на съда – чл. 44, ал. 2 ЗЕЕЗА**. Чл. 44 (2) Европейската заповед за арест се разглежда в открито съдебно заседание в състав трима съдии с участието на прокурор.

**Право на защита на исканото лице – чл. 44, ал. 3 ЗЕЕЗА**. Чл. 44 (3) Съдът назначава на исканото лице защитник, ако няма такъв, и преводач, ако не владее български език, разяснява му правото да даде съгласие за предаване на издаващата държава членка, както и да направи отказ от прилагане на принципа на особеността по чл. 61, и последиците от тези действия.

В производство по разглеждане на ЕЗА не се разглеждат по същество доказателствата, послужили на издаващия орган за обвинението срещу исканото лице. Решението за допускане изпълнението на ЕЗА или за предаване на лицето на издаващия орган не означава, че лицето е виновно. Възможно е в хода на производството съдът да изисква в определен от него срок допълнителна информация от издаващия орган – чл. 44, ал. 4 ЗЕЕЗА.

Чл. 44 (4) Съдът може да изиска от издаващата държава членка допълнителна информация, като определи срок за получаването й, както и да приема информация, предоставяна от издаващата държава. Прокурорът дава становище в насроченото открито съдебно заседание за допускане или не на изпълнение на разглежданата ЕЗА. Изслушват се задължително исканото лице и неговия защитник. Чл. 44 (5) В съдебното заседание съдът изслушва прокурора, исканото лице и неговия защитник.

**Постановяване на решение**. Съдът в решението си следва да отговори дали са налице условията за предаване на лицето (двойната наказуемост и съответното наказание), налице ли са основания за отказ да се изпълни ЕЗА (те ще бъдат разгледани отделно) дадените гаранции (също ще бъдат разгледани отделно по-нататък)и има ли основание за отлагане на изпълнението или за условно изпълнение на ЕЗА – чл. 44, ал. 6 ЗЕЕЗА. Чл. 44 (6) Съдът обсъжда налице ли са условията за предаване по чл. 36 и 41 и има ли основания за отказ по чл. 39 или 40, има ли основания за отлагане на изпълнението или за условно изпълнение на заповедта по чл. 52.

Съдът постановява незабавно решение за предаване на исканото лице или за отказ за изпълнение на Европейската заповед за арест. Във всички случаи, когато допуска изпълнение на Европейска заповед за арест, съдът взема мярка за неотклонение задържане под стража – чл. 44, ал. 7 ЗЕЕЗА.

**Обжалване на решението за предаване**. Решението на окръжния съд подлежи на проверка от апелативния съд по жалба на лицето и неговия защитник или по протест на прокурора, подадени в 5-дневен срок от обявяване на решението. Жалбата и протестът се разглеждат в 5-дневен срок от постъпването им в съда по реда на чл. 44. Съдът обявява решението си в открито съдебно заседание с участие на страните. Решението на съда се постановява не по-късно от 60 дни от задържането на лицето от полицията и е окончателно.

**Уведомяване за решението за допуснато предаване**. След влизане на решението в сила окръжният съд следва незабавно да уведоми издаващия орган за решението си по ЕЗА, както и за действията, които ще се предприемат по изпълнението на това решение (чл. 53, ал. 1 ЗЕЕЗА).  Съдът следва да изпрати заверен препис от решението на Министерство на правосъдието и на Върховна касационна прокуратура, която следва да издаде постановление за изпълнение на решението, когато с него е допуснато изпълнение на ЕЗА.

**Предаване на лицето**. Когато с решение на съответния окръжен съд е допуснато изпълнение на ЕЗА, т.е. е допуснато фактическото предаване на исканото лице, Върховната касационна прокуратура, със съдействието на Националното централно бюро „Интерпол“ уговаря с издаващата държава датата и мястото за предаване на лицето. Предаването се извършва в изпълнение на постановление на Върховна касационна прокуратура. 

Предаването на лицето следва да стане в 10-дневен срок от влизане в сила на съдебното решение за изпълнение на ЕЗА (чл. 54, ал. 1 ЗЕЕЗА). В случаите, когато този срок не бил спазен по независещи от причини, то Върховна касационна прокуратура, Националното централно бюро „Интерпол“ и издаващия орган незабавно уговарят нова дата за фактическото предаване на лице, което не може да бъде по-късно от 10 дни от новата дата. Когато лицето не бъде предадено в посочените по-горе срокове, то се освобождава. Фактическото предаване най-често се осъществява чрез използването на въздушен транспорт, но може да се осъществи и чрез предаване на лицата на сухопътните граници на страната, особено що се отнася до съседните държави-членки на Европейския съюз. Подлежащото на предаване лице се конвоира до мястото за предаване от служители на Главна дирекция „Охрана“ при Министерство на правосъдието. 

При предаването се съставя протокол, в който се отразяват фактът на предаването и съответно на получаване на лицето, участващите длъжностни лица и други необходими обстоятелства. Прилагат се документът за самоличност на лицето, опис на личните му вещи, справка за здравословното му състояние, за срока на задържане с оглед осъществяване на производството по ЕЗА. 

**Разноски**. Последиците от производството по изпълнение на ЕЗА във финансов аспект – разноските, са уредени в чл. 65, ал. 1 и 2 ЗЕЕЗА. Република България като изпълняваща държава следва да поеме разноските по изпълнение на ЕЗА, направени на нейна територия. Всички останали разноски (например по организацията и осъществяването на фактическото приемане на лицето – самолетни билети, средства за командировка и престой на служителите, които следва да приемат лицето, преводи на документи, необходими за производството и други) се поемат от издаващата държава.

### Основания за отказ от изпълнение на ЕЗА
Правната уредба на ЕЗА цели да обезпечи ефективното сътрудничество между държавите-членки на Европейския съюз в областта на наказателното право, но същевременно е предназначена да гарантира правата на търсените лица. С оглед на това в закона са предвидени и основания за отказ да се изпълни ЕЗА. 

Подобно на екстрадиционното производство и при ЕЗА основанията за отказ са две категории – абсолютни и факултативни, в зависимост от това дали на съда, като решаващ орган е дадена възможност за преценка или не. Абсолютни са основанията, при наличието на които съдът е задължен да постанови отказ да изпълни разглежданата ЕЗА и факултативни, при наличието на които съдът може, но не е длъжен, да откаже да изпълнението на ЕЗА.
#### Абсолютни основания за отказ да се изпълни Европейска заповед за арест
Абсолютните основания за отказ са посочени в чл. 3 от Рамковото решение за ЕЗА и в чл. 39 ЗЕЕЗА. Тези основания са императивни и обвързват компетентният съд. Същността им на абсолютни основания, предопределя действията на съда. При констатиране на наличието на което и да е от тях, следва да бъде постановен отказ да се изпълни разглежданата ЕЗА. 

Основания за отказ да се изпълни Европейска заповед за арест. Чл. 39. Окръжният съд отказва изпълнение на Европейска заповед за арест, когато:

- Престъплението, за което е издадена заповедта, е амнистирано в Република България и попада под нейната наказателна юрисдикция;

- Е уведомен, че исканото лице е осъдено за същото престъпление, за което е издадена заповедта, с влязла в сила присъда на българския съд или на съда на трета държава членка и изтърпява или е изтърпяло наказанието, или присъдата не може да бъде приведена в изпълнение според законодателството на държавата, в която е осъдено;

- Исканото лице е малолетно съгласно българското законодателство.


**Съдът следва да откаже изпълнение на ЕЗА, когато:**

**Престъплението, за което е издадена ЕЗА е амнистирано в Република България и попада под нейната юрисдикция – чл. 39, т. 1 ЗЕЕЗА.** За да бъде налице това основание е необходимо да са изпълнени две кумулативни предпоставки. В Република България да е настъпила амнистия за престъплението, посочено в разглежданата ЕЗА, т.е. закон, с който се заличава престъпният характер на извършеното деяние или се освобождава от наказателна отговорност и от последиците на осъждането за определени престъпления. Без значение е моментът на влизане в сила на този закон – преди и ли по време на производството по изпълнение на ЕЗА. Достатъчно е това да бъде факт преди съдът да се произнесе по съществото на ЕЗА.Престъплението, описано в ЕЗА да попада под наказателната юрисдикция на Република България, т.е. при спазване на правилата, посочени в чл. 3 – 6 НК. Република България да има наказателна компетентност да провежда разследване, както и да осъществи наказателно преследване и съответно да накаже извършителите на това престъпление. Не е необходимо да е реализирана тази наказателна компетентност. Достатъчно е тя да е възможна.

#### Факултативни основания за отказ да се изпълни Европейска заповед за арест.
Факултативните основания за отказ са посочени в чл. 4 от Рамковото решение за ЕЗА и съответно в чл. 40, ал. 1 ЗЕЕЗА. Тези основания дават възможност на съда за преценка, дали да бъде отказано изпълнението на разглежданата ЕЗА или заповедта да бъде изпълнена. 

За разлика от абсолютните основания при тази категория съдът при констатиране на наличието на което и да е от тях има право да избере дали да откаже или независимо от установеното основание за отказ да постанови изпълнението на ЕЗА.

Чл. 40. (1) Окръжният съд може да откаже изпълнение на Европейска заповед за арест, когато:

1. преди получаването на заповедта за престъплението, за което е издадена, лицето е привлечено като обвиняем или е подсъдим в Република България;
2. наказателното производство за престъплението, за което е издадена заповедта, е прекратено в Република България преди получаването й;
3. давностният срок за наказателно преследване или за изпълнение на наказанието е изтекъл съгласно българското законодателство и престъплението е подсъдно на българския съд;
4. е уведомен, че исканото лице е изтърпяло или изтърпява наказание в държава, която не е членка на Европейския съюз, по влязла в сила присъда за същото престъпление, за което е издадена заповедта, или присъдата не може да бъде изпълнена според законодателството на държавата, в която е осъдено;
5.  исканото лице живее или е постоянно пребиваващо в Република България, или е български гражданин и българският съд приеме да се приведе в изпълнение от прокурора наказанието лишаване от свобода или мярката, изискваща задържане на лицето, наложени от съда на издаващата държава членка, като в тези случаи се прилага чл. 29, ал. 2 от Закона за признаване, изпълнение и изпращане на съдебни актове за налагане на наказание лишаване от свобода или на мерки, включващи лишаване от свобода;
6. престъплението е извършено изцяло или частично на територията на Република България, или е извършено извън територията на издаващата държава членка и българското законодателство не допуска наказателно преследване за такова престъпление, извършено извън територията на Република България.

### Специфични хипотези в производствата по изпълнение на ЕЗА
В производството по изпълнение на ЕЗА е възможно да възникнат специфични хипотези, които разкриват особености и затова те ще бъдат разгледани отделно. Такива особености биха могли да са свързани:

1. с изпълнението на решение на съда по чл. 40, ал. 1, т. 4 ЗЕЕЗА;
1. когато със съдебното решение е допуснато изпълнението на ЕЗА, но фактическото предаване на лицето е било отложено; 
1. когато в хода на производството по изпълнение на ЕЗА възникне необходимост исканото лице да бъде предадено на издаващата държава временно – за определен срок и при определени условия, респ. да бъде изслушано от българския съд;
1. когато по отношение на исканото лице в съда са постъпили ЕЗА, издадени от две или повече държави-членки или за исканото лице в съда е постъпила и молба да екстрадирането му от държава, извън Европейския съюз;
1. със съгласие на лицето за предаване;
1. транзит и
1. последващо предаване или последваща екстрадиция.

#### Решение на съда по чл. 40, ал. 1, т. 4 ЗЕЕЗА

Тази особеност е свързана с едно от факултативните основания за отказ от изпълнение на ЕЗА по чл. 40, ал. 1, т. 4 ЗЕЕЗА.

Процедура е нова и е въведена със ЗИДЗЕЕЗА (обн. ДВ, бр. 52 от 06.06.2008 г.). До този момент в закона не е регламентиран механизъм, по който да бъдат изпълнявани чуждите присъди по отношение на български граждани или лица, живеещи или постоянно пребиваващи в Република България, когато от страна на българската държава е било прието изпълнението на наказанието лишаване от свобода или мярката, изискваща задържане, наложени на лицата от съда на издаващата държава. 

Чл. 40. (1) 4. исканото лице живее или е постоянно пребиваващо в Република България, или е български гражданин и българският съд приеме да се приведе в изпълнение от прокурора наказанието лишаване от свобода или мярката, изискваща задържане на лицето, наложени от съда на издаващата държава членка, като в тези случаи се прилага чл. 29, ал. 2 от Закона за признаване, изпълнение и изпращане на съдебни актове за налагане на наказание лишаване от свобода или на мерки, включващи лишаване от свобода

Чл. 44. (8) В случаите по чл. 40, ал. 1, т. 4 съдът приема да се приведе в изпълнение наказанието лишаване от свобода или мярката, изискваща задържане на лицето. (9) След постановяване на решението съдът служебно се произнася по мярката за неотклонение, която е в сила до приключване на процедурата по привеждане в изпълнение на наказанието лишаване от свобода или на мярката, изискваща задържане на лицето.

След влизането в сила на решението по ал. 8 съдът изпраща препис от него на съответната окръжна прокуратура по местонахождението на лицето. Окръжният прокурор внася предложение пред съответния окръжен съд по местонахождението на лицето, като съдът разглежда предложението по реда на чл. 457, ал. 2 – 5 от Наказателно-процесуалния кодекс.

Когато съдът се възползва от факултативното основание за отказ по чл. 40, ал. 1, т. 4 ЗЕЕЗА и откаже да изпълни разглежданата ЕЗА, но с решението си Република България приема да приведе в изпълнение наказанието лишаване от свобода или мярката, изискваща задържане, наложени на лицето от компетентните органи на издаващата държава, съдът следва да се произнесе по мярката за неотклонение на лицето и да изпрати на съответната окръжна прокуратура препис от влязлото в сила решение.

Компетентен съд да разгледа предложението и да се произнесе с решение е съдът, който се е произнесъл по разглежданата ЕЗА. Задължение на окръжния прокурор е да внесе предложение в съответния окръжен съд по местонахождение на лицето за „приспособяване на присъдата“. Това предложение се разглежда по реда на чл. 457, ал. 2 – 5 НПК. Производството е двуинстанционно. Решението на Апелативния съд е окончателно.

#### Отложено предаване. Изпълнение под условие
Когато в хода на производството по изпълнение на ЕЗА бъде установено, че по отношение на исканото лице в Република България е налице неприключено наказателно производство или с влязла в сила присъда на лицето е наложено наказание, на съда е дадена възможност да отложи фактическото предаване на лицето на издаващата държава до момента на приключване на производството или на изтърпяване на наказанието. 

И в двете хипотези следва да се отнася за престъпление, различно от това, което е описано в разглежданата ЕЗА, защото в противен случай, ще следва да се имат предвид основанията за отказ да се изпълни ЕЗА. 

Временно предаване на исканото лице на издаващата държава членка под условие (предаване под условие) – чл. 52, ал. 2 ЗЕЕЗА. Това е още една възможност за действие в случаите, посочени по-горе (чл. 52, ал. 1 ЗЕЕЗА). Вместо да отложи предаването на лицето, при наличие на неприключено наказателно производство или влязла присъда, подлежаща на изпълнение, съдът може да постанови временно предаване на исканото лице на компетентните органи на издаващата държава. Предаването ще се извърши при условия, предварително определени в писмено споразумение между съда и издаващия орган. 

#### Множество ЕЗА. Конкуренция при ЕЗА и молба за екстрадиция
Възможно е в окръжния съд да са постъпили ЕЗА за едно и също лице, но издадени от компетентните органи на две или повече държави-членки; възможно е едно и също лице да се иска от държава – членка на Европейския съюз с ЕЗА и от друга държава, която не е член на Европейския съюз по отношение на същото лице в съда да постъпи молба за екстрадиция; възможно в съда да постъпи наред с ЕЗА, молба за екстрадиция и молба за екстрадиция, подадена от Международния наказателен съд. В тези случаи ще е налице конкуренция между ЕЗА, между ЕЗА и молба за екстрадиция или всички те ще се конкурират с такава молба, подадена от Международния наказателен съд.

ЗЕЕЗА дава предимство на молбата за екстрадиция, подадена от Международния наказателен съд – чл. 46, ал. 4 ЗЕЕЗА. Само в тази хипотеза на съда не е дадена възможност да вземе самостоятелно решение. Законодателят е предопределил, че тази молба ще трябва да се разгледа от съда приоритетно.

Когато по отношение на едно лице в съда са постъпили множество ЕЗА, издадени от две или повече държави-членки на Европейския съюз, на съда е дадена възможност да вземе решение коя от тях да изпълни и коя да не допусне до изпълнение – чл. 46, ал. 1 ЗЕЕЗА. 

В тези случаи ще следва да се преценят всички обстоятелства, които имат значение за правилното решение. Част тях са изрично посочени в закона – тежестта и мястото на извършване на престъпленията, датите на постъпване на ЕЗА и целта, за която е издадена съответната заповед. Удачно би било да се обсъдят и други немаловажни обстоятелства, които не са регламентирани в закона, но биха повлияли в значителна степен върху решението на решаващия съд – гражданството на исканото лице (ако бъде предадено лицето първо на държавата, чийто гражданин е, то ще се „блокира“ бъдещо предаване на същото лице на друга държава, доколкото някои от държавите-членки не предават свои граждани, дори въз основа на издадена ЕЗА, или пък в законодателствата им са създадени много условности за допускане на такова предаване), къде са настъпили вредните последици от престъплението, къде се намират преобладаващата част от доказателствата, на какъв етап се намира разследването, има ли задържани лица по същото дело в съответната държава, какви са процесуалните срокове, с които разполагат съответните компетентни органи, неговата обществена значимост и други подобни. 

С оглед на възможността да се получи в пълен обем и навреме необходимата информация от издаващите държави, както да се осъществи, в случай на необходимост пряк контакт между всички заинтересовани страни, в ЗЕЕЗА е предвидена специалната разпоредба относно възможността на съда се консултира с Евроджъст при вземане на своето решение – чл. 46, ал. 2 ЗЕЕЗА. Посочените по-горе обстоятелства, ще следва да бъдат взети предвид и съответно анализирани от съда и при конкуренция между ЕЗА и молби за екстрадиция по отношение на едно и също лице – чл. 46, ал. 3 ЗЕЕЗА. 

В тези случаи ще следва да се вземат предвид редом с посочените по-горе обстоятелствата и тези, предвидени в съответния международен договор.
#### Процедура по предаване при съгласие за предаване
Тази процедура е подобна с процедурата по екстрадиция при съгласие на лицето. Разликата е, че при процедурата по изпълнение на ЕЗА лицето може да оттегли съгласието си в тридневен срок от даването му (чл. 45, ал. 2 ЗЕЕЗА). В този случай производството продължава по общия ред.

Разлика има и по отношение на прилагането на принципа на особеността. Лицето може да направи и отказ от принципа на особеността (чл. 45, ал. 1 ЗЕЕЗА). При производството по екстрадиция той не може да се откаже от принципа на особеността.

В седемдневен срок след изтичането на срока за оттеглянето на съгласието (в 10-дневен срок след проведеното първоначално съдебно заседание за изпълнение на ЕЗА, в което лицето е дало съгласие) съдът постановява решение за предаване, което е окончателно.
### Процедура и компетентни органи за издаване на ЕЗА в България

**Компетентен орган**

В досъдебното производство компетентен орган да издаде ЕЗА за обвиняемо лице, е съответният наблюдаващ прокурор, т.е. прокурорът, който осъществява ръководство и надзор върху конкретно наказателно производство, по което на лицето е повдигнато обвинение за извършено престъпление. 

Компетентен орган да издаде ЕЗА по отношение на осъдено лице е прокурорът, на когото е възложено да изпълнява присъдите в съответната прокуратура.

В съдебното производство компетентен орган е съдът, пред който е висящо делото.

**Процедура по издаване на ЕЗА**

Кога се издава ЕЗА? На досъдебното производство решението за издаване на ЕЗА се взема от наблюдаващия прокурор на основата на предпоставките в чл. 269 НПК (тази разпоредба се отнася до присъствието на подсъдимия в съдебното производство, но тези правила са относими и към присъствието на обвиняемото лице в досъдебното производство).

В хипотезата на предаване на лице за изтърпяване на наложено наказание ЕЗА се издава, когато наказанието лишаване от свобода, наложено на лицето е не по-малко от 4 месеца, включително и когато наложеното наказание лишаване от свобода е 4 месеца. Решението за издаване на ЕЗА в съдебното производство се взема от съда при преценката на базата на чл. 269 НПК.

**Подготовка и необходими документи**

Компетентния орган преди да пристъпи към издаване на ЕЗА е необходимо да събере данни относно следните обстоятелства за лицето: не може да бъде установен друг адрес, на който лицето да бъде намерено, включително чрез събиране на данни за местонахождението на лицето от роднини, близки и хора от приятелския му кръг; не се намира в някое от местата за лишаване от свобода; не се намира в някой от арестите на страната и е напуснало територията на Република България.

Това се извършва чрез изискване на справки от съответните органи, удостоверяващи тези обстоятелства.

**Издаване на ЕЗА**

Чл. 56 (2) Европейската заповед за арест се издава във формата и със съдържанието, посочени в чл. 37 и 37а. ЕЗА се издава чрез попълването на формуляра, приложение към ЗЕЕЗА, с всички необходими реквизити. Заповедта се издава в три екземпляра. Към заповедта се прилагат само данни за идентификация на исканото лице – снимки, дактилоскопни карти, ДНК информация.

Не се прилагат други документи – свидетелства за съдимост, справки, постановления, присъди, текстове от НК, НПК и други. Такива документи се изпращат само, в случай че бъдат изрично поискани от изпълняващата държава (чл. 58 ЗЕЕЗА).

**Изпращане на формуляра**

Начините за изпращане на ЕЗА са посочени изчерпателно в чл. 57, ал. 5 ЗЕЕЗА, чрез препращане към начините, регламентирани в чл. 38а ЗЕЕЗА.

За разлика от екстрадиционната процедура, принципно процедурата по ЕЗА е процедура на директните контакти и не изисква посредничеството на Министерство на правосъдието като централен орган. По този начин се опростява контактът между издаващия и изпълняващия орган и се спестява време.

Два са начина на изпращане и получаване на ЕЗА, като критерият за определяне на приложимия начин е свързан с наличието или липсата на информация за местонахождението на издирваното лице.

**Първият начин е прякото изпращане на заповедта до изпълняващият орган**. 

Този начин е приложим, когато се знае местонахождението на издирваното лице. Европейската заповед за арест, ведно с приложенията към нея (снимки, дактилоскопни листове и други данни за идентификация на издирваното лице), се изпраща на български език и на официалния или на един от официалните езици на изпълняващата държава по пощата, по електронна поща, по факс или по всеки друг надлежно защитен начин, при който може да се установи автентичността на ЕЗА. 

В случаите, когато заповедта е била изпратена по електронна поща или факс, органът следва да има готовност при поискване да изпрати на изпълняващия орган оригинала на ЕЗА и нейният превод.

Заповедта може да бъде предадена и лично – от магистрат, полицейски служител, специален куриер и т.н.

**Вторият начин е чрез използването на Международната организация на криминалната полиция „Интерпол“ или Шенгенската информационна система (ШИС)**, когато издаващият орган не разполага с информация за точното местонахождение на издирваното лице. 

Поради това, че ШИС системата все още е недостъпна за Република България, ЕЗА се получават и предават преимуществено по каналите на „Интерпол“ за обявяване на лицето за издирване.

**Предоставяне на информация от издаващия орган**

При решаването на въпроса за изпълнението на ЕЗА, компетентният орган на държавата-членка на Европейския съюз може да изиска допълнителна информация от издаващия орган в Република България.

**Последици от предаването**

**Приспадане на срока на задържане**. Чл. 60. Времето на задържане в изпълняващата държава членка във връзка с Европейска заповед за арест, издадена от органите по чл. 56, ал. 1, се приспада от общия срок на лишаване от свобода, който лицето трябва да изтърпи по постановена от български съд присъда.

Времето, през което лицата са били задържани в изпълняващата държава във връзка с издадената ЕЗА, се приспада от органа, който е издал съответната ЕЗА от общия срок, който лицето трябва да изтърпи по присъдата, постановената от българския съд и за чието изпълнение е била издадена съответната ЕЗА. 

**Принципът на особеността е уреден в чл. 61, ал. 1 ЗЕЕЗА.** 

По същността си този принцип означава, че лицето, което е предадено въз основа на ЕЗА, издадена от български компетентен орган, принципно не може да бъде наказателно преследвано, не може да бъде съдено или задържано в Република България, за престъпление, извършено преди предаването му. Престъплението във всички случаи следва да бъде различно от това, за което е издадена изпълнената заповед.

Това правило има изключения, с оглед осъществяването на наказателната юрисдикция на българската държава, т.е. наказателното преследване, съденето или задържането на лице, предадено на Република България в изпълнението на издадена ЕЗА. Изключенията са изчерпателно посочени в ЗЕЕЗА. Тези изключения могат да бъдат групирани в три групи:

Първата група изключения се отнася до личното отношение на лицето към посочената възможност и неговото поведение: 

Лицето се е отказало от прилагане на принципа на особеността пред изпълняващия орган, едновременно с даденото съгласие да бъде предадено на българския издаващ орган – чл. 61, ал. 2, т. 4 ЗЕЕЗА.

В тези случаи в производството по изпълнение на българската ЕЗА на лицето е било дадено право да изрази собствената си позиция по този въпрос и то е дало съгласието си да не бъде защитено от принципа на особеността.

Лицето е имало възможност да напусне територията на Република България и не е направило това до 45 дни от окончателното си освобождаване или се е завърнало на територията на Република България отново, след като я е напуснало – чл. 61, ал. 2, т. 1 ЗЕЕЗА.

Лицето се е отказало от прилагане на принципа на особеността, след като е било предадено на българския издаващ орган – чл. 61, ал. 2, т. 5 ЗЕЕЗА. 

В този случай няма да има значение, дали лицето в производството пред изпълняващата държава е направило изявление, че не се отказва от приложението на принципа. 

Предаденото лице следва да направи своя отказ пред органа, който е издал заповедта. Изявлението следва да бъде дадено доброволно и след като на лицето са разяснени последиците от този отказ. То следва да е обективирано писмено – в протокола от съдебното заседание или в протокол пред прокурора, когато той е издал заповедта (чл. 61, ал. 2, вр. чл. 19, ал. 1 и 2 ЗЕЕЗА).

Втората група изключения е свързана с вида на наказателната репресия: 

1. за престъплението не се предвижда наказание лишаване от свобода или доживотен затвор – чл. 61, ал. 2, т. 2 ЗЕЕЗА.
1. наказателното производство не изисква вземане на мярка, ограничаваща личната свобода – чл. 61, ал. 2, т. 3 ЗЕЕЗА.

Третата група е, когато изпълняващият орган е дал съгласие принципът да не се прилага – чл. 61, ал. 2, т. 6 ЗЕЕЗА.
## **Европейска заповед за защита.**
### Обща информация на национално ниво
Тук се чете директно закона – 18 члена. [Линк](https://www.lex.bg/en/laws/ldoc/2136529544).

### Обща информация на европейско ниво
Право на лицата да продължат да се ползват от мерките за защита при преместване в друга държава членка

За да осигурят ефективна защита на жертвите на насилие и тормоз, националните органи често вземат по отношение на тях специални мерки (заповед за забрана за доближаване, забрана за осъществяване на контакти или друга подобна заповед за защита), които спомагат да се предотвратят последваща агресия или повторно нападение от извършителя. Ако в една държава членка вече е издадена заповед за защита във Ваша полза, може да искате да продължите да се ползвате от тази защита и при преместване или пътуване в друга държава членка. За тази цел ЕС е въвел механизъм за взаимно признаване на мерките за защита.

Националните мерки за защита могат да бъдат от гражданско-, наказателно- или административноправен характер и тяхната продължителност и обхват и процедурите за приемането им в отделните държави членки се различават. Тъй като законодателството на ЕС предвижда различни правни основания за взаимното признаване на гражданскоправните и наказателноправните мерки, за гарантиране на движението на трите най-често срещани вида мерки за защита в ЕС бяха необходими два отделни инструмента. Заповедите за защита, регламентирани с директивата и регламента, се отнасят до случаите, в които в качеството Ви на жертва или потенциална жертва на престъпление във Ваша полза е наложена забрана лицето, създаващо опасност, да влиза на определени места, да осъществява контакт с Вас или да Ви доближава, или осъществяването на тези действия е регламентирано.

С Директива 2011/99/ЕС относно европейската заповед за защита е създаден механизъм за признаване между държавите членки на заповедите за защита, издадени като наказателноправна мярка.

Ако във Ваша полза е постановена заповед за защита, издадена по наказателно производство в една от държавите членки, можете да поискате издаването на европейска заповед за защита.

Защитата следва да Ви бъде предоставена посредством нова мярка за защита, приета от държавата членка, до която пътувате или в която се премествате, като това става по реда на опростена и ускорена процедура.

Ако обаче разполагате със заповед за защита, издадена по реда на гражданско производство в държавата членка по местопребиваването Ви, можете да се позовете на Регламент (ЕС) № 606/2013 относно взаимното признаване на мерки за осигуряване на защита по граждански дела, който установява механизъм за пряко признаване между държавите членки на заповедите за защита, издадени като гражданскоправна мярка.

Следователно, ако разполагате с гражданскоправна заповед за защита, издадена в държавата членка по местопребиваването Ви, можете директно да се позовете на нея в другите държави членки като се снабдите с удостоверение за правата Ви и го представите на компетентните органи. Директивата и Регламентът се прилагат от 11 януари 2015 г.
## **Европейска заповед за разследване.**
### На национално ниво
Виж нарочния закон приет за това [тук](https://www.lex.bg/bg/laws/ldoc/2137181039).

### На европейско ниво
В практиката се наблюдава все по-честото приложение на европейската заповед за арест (EЗР) в трансгранични случаи. Настоящата статия представлява кратък обзор на същността и особеностите на тази процесуална мярка. Интересно е да се отбележи, че събирането на доказателства по наказателно производство в Германия срещу граждани, които пребивават или развиват дейност в чужбина, стана значително по-лесно, откакто беше транспортирана директивата за ЕЗР в българското законодателство. Посредством ЕЗР немските следствени служби могат да се доберат до показанията на свидетел, който се намира напр. в Австрия, България, Италия или да разпоредят обиск на жилище и събиране на доказателства в други държави. Също така ЕЗР прави възможно набирането на информация за финансови операции по чуждестранни банкови сметки в кратки срокове.

**Същност на европейската заповед за разследване**

Директивата относно европейската заповед за разследване беше приета на 3 април 2014 г. и намира приложение от месец май 2017 г. във всички държави членки на ЕС с изключение на Дания и Ирландия. ЕЗР е съдебно решение, което има за цел събирането на доказателства по наказателноправни въпроси. Особеното на тази мярка е нейното приложение извън държавата членка на ЕС, в която тя е била издадена. С помощта на ЕЗР всяка прокуратура респ. съдебен орган на държава от ЕС може да разпореди разпита на заподозряно лице или на свидетел, наблюдението на финансови транзакции или други процесуално-следствени действия на територията на друга държава членка на ЕС.

**Издаване на европейската заповед за разследване**

Европейска заповед за разследване се издава по образец. В приложение към директивата е поместен единен стандартен формуляр, който се попълва в държавата, в която се води разследването. Измежду задължителните реквизити на ЕЗР са описанието на престъпното деяние, което е предмет на разследване, както и описание на исканите действия по разследването и доказателствата, които трябва да бъдат събрани. Издаващите органи могат да използват европейската заповед за разследване, ако процесуално-следственото действие е необходимо, пропорционално и се допуска в сходни национални случаи. ЕЗР не бива да се издава, когато е налице средство, посягащо на човешките права на лицето в по-малка степен, отколкото процесуално-следственото действие, посочено в ЕЗР. В практиката европейската заповед за разследване се придружава с превод на официалния или на един от официалните езици на изпълняващата държава.

**Изпълнение на европейската заповед за разследване**

Според замисъла на директивата изпълняващият орган признава и изпълнява постъпилата ЕЗР, издадена в друга държава на ЕС, без да изисква допълнителни формалности. Изпълняващият орган прави необходимото за изпълнението на ЕЗР по същия начин и при същите условия и ред, както ако въпросното процесуално-следствено действие е било разпоредено в собствената му държава. Изключения правят случаите, в които изпълняващият орган реши да се позове на някое от основанията за непризнаване или неизпълнение или на някое от основанията за отлагане, предвидени в европейската директива.

Директивата относно европейската заповед за разследване определя строги крайни срокове за събирането на исканите доказателства. За решението относно признаването или изпълнението на ЕЗР са предвидени максимум 30 дни. Изпълняващият орган извършва процесуално-следственото действие без забавяне и не по-късно от 90 дни след постъпване на ЕЗР. Когато в определен случай е практически невъзможно изпълняващият орган да спази посочения срок или посочената конкретна дата в ЕЗР, той уведомява незабавно компетентния орган на издаващата държава, като посочва причините за забавянето и приблизителното време, необходимо за вземане на решението. В този случай срокът може да бъде удължен с най-много 30 дни.

С ЕЗР се ограничават основанията за отказ, като получаващият орган може да откаже да изпълни ЕЗР само при определени обстоятелства, напр., ако искането е в противоречие с основните принципи на правото на получаващата държава или вреди на интересите в областта на националната ѝ сигурност.

**Временно предаване на задържани лица**

В националните законодателства на държавите от ЕС е предвидено, че определени процесуални-следствени действия могат да се извършат само в присъствието на заподозряното лице. В такива случаи ЕЗР прави възможно временното предаване на задържани лица с цел събиране на доказателства на територията на издаващата държава. Предаването се извършва при условие, че лицето бъде върнато обратно в определения от изпълняващата държава срок.

**Разпит на обвиняем или свидетел чрез видеоконференция**

Чрез ЕЗР може да бъде осъществен разпита на лица в качеството им на свидетел или вещо лице, които се намират на територията на друга държава в ЕС. Държавата, в която се води разследването може да издаде ЕЗР за разпит на свидетеля или вещото лице чрез видеоконференция или друго аудио-визуално предаване. ЕЗР дава възможност да бъде проведен разпит на заподозряно или обвиняемо лице, което се намира в чужбина.

Свидетелите не са длъжни да дават показания в случаите, предвидени в българското законодателство или в законодателството на издаващата държава. Преди разпита свидетелите се информират за техните права и отговорността им, ако дадат неистински показания или премълчат някои обстоятелства. Аналогични са правата на вещите лица.

Изпълнението на Европейска заповед за разследване чрез видеоконференция или друго аудио-визуално предаване може да бъде отказано, когато обвиняемото лице не желае да даде показания.

След приключване на разпита компетентният орган съставя протокол, в който се посочват датата и мястото на разпита, самоличността на разпитаното лице, самоличността и функциите на всички лица, участвали в разпита, положените клетви и техническите условия, при които е проведен разпитът. Протоколът се изпраща на издаващия орган.

Ако свидетелят или вещото лице откажат да дадат обяснения, показания или заключения, въпреки че са длъжни, или дадат неверни обяснения, то тогава следва да се наложат същите санкции, които са предвидени в съответното национално производство при аналогични случаи. С други думи при неявяване на разпит спрямо ЕЗР могат да бъдат наложени глоби и други наказателни санкции.

**Информация за банкови сметки и банкови операции**

Европейска заповед за разследване може да бъде издадена с цел да се установи дали дадено физическо или юридическо лице, срещу което се води наказателното производство, е упълномощено да се разпорежда, притежава или може да се разпорежда с една или повече сметки във всяка една банка на територията на Република България. Също така чрез ЕЗР могат да бъдат изисквани всички данни по установените сметки в България.

Европейска заповед за разследване може да бъде издадена с цел да се събере информация, представляваща банкова тайна, в частност за банкови операции, които са били извършени през определен период чрез една или повече банкови сметки. Изисканата информация може да включва и данните на наредителя и на получателя на дадена транзакция. Издаващият орган посочва в Европейската заповед за разследване основанията, поради които смята, че исканата информация е съществена за целта на наказателното производство.

**Разследване чрез служител под прикритие**

Посредством ЕЗР немската прокуратура може да отправи искане към Република България за провеждане на разследвания от служители под прикритие. Разследването под прикритие на територията на Република България се извършва в съответствие с българския Наказателно-процесуалния кодекс и Закона за специалните разузнавателни средства. Единствено компетентните органи на изпълняващата държава имат правото да действат, да ръководят и да контролират операциите, свързани с разследването под прикритие. Продължителността на разследването под прикритие, подробните условия, както и правният статут на съответните длъжностни лица, участващи в разследвания под прикритие, се договарят между издаващата държава и изпълняващата държава, при надлежно зачитане на националното им право и процедури.

**Прихващане на далекосъобщения с техническата помощ на друга държава-членка**

Европейска заповед за разследване може да бъде издадена за прихващане на електронни съобщения в държавата членка, в която пребивава заподозряното лице. Европейската заповед за разследване може да бъде изпълнена чрез предаване на електронни съобщения незабавно към издаващата държава. Възможно е най-напред съобщенията да бъдат прихваната и записани в България и в последствие записите да бъдат предадени на немските власти. При издаване на ЕЗР или по време на прихващането издаващият орган може да поиска и разпечатване, декодиране или декриптиране на записа на далекосъобщенията.
