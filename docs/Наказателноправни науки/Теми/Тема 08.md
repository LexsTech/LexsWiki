---
title: Въпрос 8
---

# **Въпрос 8. Умисъл. Същност и видове умисъл.**

## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2008.mp3" type="audio/mpeg">
        </audio>
    </div>

## **Понятие за умисъл, легално определение**
Умисълът е съзнателна форма на вина, чиято обществена укоримост е по-голяма в сравнение с тази на непредпазливостта. Същевременно той е формата на вина при повечето престъпления в особената част.

**Легално определение за умисъл:** **чл. 11, ал.2 НК** „Деянието е умишлено, когато деецът е съзнавал общественоопасния му характер, предвиждал е неговите общественоопасни последици и е искал или допускал настъпването им”. Извежда двете основни форми на умисъла - **пряк** и **евентуален** **умисъл**.

## **Интелектуален и волеви момент на умисъла**
### Интелектуален момент на умисъла 
Включва два компонента: 

1. **предвиждане** на общественоопасните последици;
1. формиране на **съзнание** за общественоопасния характер на деянието. 

И при прекият, и при евентуалния умисъл деецът **предвижда настъпването  на конкретните последици**. При прекият се предвижда сигурното или възможното настъпване на последиците, а при косвеният – само възможното.

При престъпленията на просто извършване в състава на съответното престъпление като единствено изменение на действителността е посочено самото деяние, без да се сочат конкретни последици. Затова при тях е **достатъчно деецът да има познание само за обективните свойства на своето деяние**. 

При резултатните престъпления наред с деянието в състава на престъплението са визирани и конкретни престъпни последици. Поради това при тях е необходимо субектът да има познание както за обективните свойства на своето деяние, така и за бъдещото сигурно или вероятно настъпване на конкретния съставомерен резултат. (при не обезопасяване на скеле работника трябва да предвижда конкретната опасност, което деянието му създава за работниците)

Когато се касае до **престъпления на поставяне в опасност**, именно опасността е визираният в състава общественоопасен резултат. При **увреждащите престъпления** резултатът се изразява в конкретни отрицателни изменения на обекта или на условията за нормалното му съществуване. (убийство – смъртта е конкретна) 

И при прекият, и при евентуалния умисъл законът изисква **деецът да е съзнавал общественоопасния характер на своето деяние,** т.е. да е формирал представа, че извършеното застрашава или уврежда обществените отношения. **Предвиждането** на последиците **и съзнанието** за общественоопасния характер на деянието **са взаимно свързани.** Те **заедно** формират интелектуалния момент на умисъла, но **предвиждането** на последиците от деянието е **предпоставка** деецът **да осъзнае характера на деянието**. (в закона са обърнати)
### Волеви момент на умисъла
Волевият момент на умисъла отразява волевото отношение на дееца към настъпването на последиците от гледна точка на целите, които той преследва. Отношението е различно за двете форми на умисъла. Когато действа с пряк умисъл, субектът цели да предизвика съставомерните последици, а осъществявайки деянието с евентуален умисъл, той се отнася към тях с безразличие.

### Отношение между интелектуалния и волевия момент
Интелектуалният и волевият момент **заедно** образуват умисъла като форма на вина. Деянието може да е умишлено само при **едновременната им наличност.** Но **съзнанието** за бъдещото настъпване на последиците е **предпоставка** за формиране на **волевото отношение**. Без предвиждане на последиците не може да се стигне до формиране на волевия момент (интелектуален и волеви)

## **Основни форми: пряк и евентуален (косвен) умисъл**
### Пряк (директен) умисъл
Деянието е извършено с пряк умисъл, когато субектът е предвиждал сигурното или вероятно настъпване на неговите конкретни общественоопасни последици и е съзнавал общественоопасния му характер, като е искал настъпването на тези последици. (на съставомерния резултат)

**Интелектуалният момент**. Прекия умисъл се свежда до това, че субектът е предвиждал конкретните общественоопасни последици от деянието и е съзнавал неговия общественоопасен характер. Предвиждането на конкретните общественоопасни последици при прекия умисъл може да бъде сигурно или вероятностно.

Предвиждането е сигурно, когато деецът има познание за неизбежното настъпване на общественоопасните последици като следствие от извършеното деяние. (предвижда сигурното настъпване на смърт, когато стреля от упор в главата)

Деецът предвижда вероятното настъпване на конкретните последици, когато в съзнанието му се е оформила представата, че такива последици могат да настъпят, но могат и да не настъпят. (от този вид ще е предвиждането, когато субектът стреля по жертвата от известно разстояние без да е сигурен, че ще улучи).

**Съзнанието за общественоопасния характер на деянието,** е налице, когато деецът знае, че конкретното негово поведение застрашава или уврежда непосредствения обект на престъплението от съответния вид. (като стреля по жив човек, ще го убие)

**Волевият момент.** На прекия умисъл е отразен в легалното определение с термина „**искал”.** Т.е. деецът **желае**, **цели** настъпването на точно на тези общественоопасни последици, които е предвиждал. Деянието винаги е **целенасочен акт**, а когато то е извършено с пряк умисъл, **цел на деянието** е именно причиняването на престъпния резултат.

**При резултатните престъпления** деецът ще действа с пряк умисъл, когато **цели** да предизвика **опасността**, съставомерна последица от деянието ИЛИ предвиденото в състава **увреждане** на обекта при увреждащите престъпления. **При престъпленията на просто извършване** деецът преследва определена цел, като съзнава, че нейното постигане не е възможно без осъществяване на изпълнителното. Затова е достатъчно той да съзнава **неизбежността на деянието** за постигане на цел, която не е съставомерен резултат на дадения вид престъпление. Волевият момент на ПУ може да приеме и още една форма – **Когато престъпните последици не са цел на деянието**, но се явяват неизбежен **резултат по пътя** към осъществяване на целените от дееца изменения в действителността и той съзнава **неизбежното и закономерно тяхно настъпване**.

**Евентуален (косвен) умисъл**

Деянието е извършено при евентуален умисъл, когато субектът е предвиждал вероятното настъпване на неговите конкретни общественоопасни последици и е съзнавал общественоопасния му характер, като е допускал настъпването на съставомерния резултат.

**Интелектуалният момент** на евентуалния умисъл се изразява в това, че субектът е предвиждал само вероятното настъпване на общественоопасните последици от деянието и е съзнавал общественоопасния му характер.

За косвения умисъл е характерно, че субектът преследва някаква цел, но **резултатът, който се цели, не са престъпните последици**. Нещо повече – целеният резултат може да бъде и правомерен. При косвен умисъл съставомерните общественоопасни последици са възможен, вероятен, **страничен** или **косвен резултат** от деянието. (името) Пр. деецът може да цели спасяване от студ, когато пали огън, а опожаряването на близката сграда, да е само възможен резултат.

Тук деецът има познание само за възможното, вероятното, **евентуалното** настъпване на конкретните общественоопасни последици. (евентуален умисъл)

**Волевият момент.** При евентуален умисъл е отразен в закона с термина „допускал”, т.е. деецът се е **примирил** с настъпването на престъпния резултат, отнасял се е **безразлично** към настъпването на съставомерните последици.

И именно в това **безразлично отношение е обществената укоримост** на евентуалния умисъл, защото възможността за причиняване на престъпния резултат не се е оказала достатъчен контрамотив за дееца да се въздържи от извършването на съответното деяние. Целейки да се стопля предвиждам възможността от пожар, но преследвайки тази цел се отнасям безразлично към вероятността от пожар.
### Разграничение между пряк и евентуален умисъл 
**Разлики в интелектуалния момент**: И при двете форми на умисъл деецът винаги предвижда конкретни последици (общо), но при пряк умисъл той предвижда възможно или сигурно настъпване на последиците, а при евентуален умисъл – предвижда само възможното им настъпване.

**Разлика при волевия момент** – основната различие между пряк и евентуален умисъл е в техните волеви моменти. При пряк умисъл субектът пряко ЦЕЛИ именно престъпните последици, При евентуален умисъл, той се съгласява, примирява с тяхното възможно настъпване в действителността, отнася се безразлично към тях.

И тъй като при косвения умисъл общественоопасните последици все пак не са пряка цел на престъпника, в практиката по начало тази форма на умисъла се приема като по-малко укорима в сравнение с прекия умисъл. 
## **Разновидности на умисъла** 
### Обща особеност 
За всички разновидности на умисъла – те **винаги** съдържат **основните белези** на интелектуалния и на волевия момент **или** **на прекия, или на евентуалния умисъл** (т.е. те винаги са пряк или евентуален умисъл)

**Внезапен и предварителен умисъл –** разлика в интелектуалния момент. **Внезапен умисъл** е налице, когато деецът взема решение за извършване на престъплението веднага след като осъзнае дадена потребност от изменение на действителността и изпълнява решението незабавно след като го е взел или малко след това.

**Предварителен умисъл (предумисъл)** е налице, когато деецът е извършил деянието по предварително решение, взето в сравнително спокойно и хладнокръвно състояние след обсъждане на мотивите „за” и „против” извършването му. Характеризира се с кумулативното наличие на **три особености:**

1. решението **взето предварително**, когато между вземането на решението и привеждането му в изпълнение е изминал по-продължителен период от време. Въпросът за продължителността е фактически въпрос.
1. Решението е взето **в сравнително спокойно и хладнокръвно състояние**, когато деецът не е бил повлиян от външни дразнители и е може да обмисли престъплението.
1. **Обсъждане на мотивите** ще е имало, когато деецът действително е обмислял решението, а не само когато е имал възможност за това. 

Разлика между предварителен и внезапен: при внезапния решението се взема без предварително обмисляне и се пристъпва към неговото изпълнение веднага, при което отсъстват характерните особености на предумисъла.
### Афектен умисъл (чл. 118 НК)
За него са характерни **два момента**: 

1. **особеното състояние** **на дееца** при вземане на решението
1. **провокиращото поведение на пострадалия**. 

При афектен умисъл субектът **взема решението и действа в състояние на силно раздразнение**. "**Силно раздразнение"** – когато съзнанието му е овладяно от чувствата му до такава степен, че възможността му да вземе правилно решение е в значителна степен намалена, без той да е бил лишен от нея. Но за да има това състояние НП значение, е трябва то да е **провокирано от определени в закона форми на противоправно поведение на пострадалия:** насилие, тежка обида или др. противозаконно деяние срещу субекта или негови ближни.
### Условен умисъл 
Наричаме този, при който решението за извършване на престъплението съдържа известно условие, с чието сбъдване субектът свързва осъществяването на деянието. Условието е бъдещо и несигурно обстоятелство, при наличието на което деянието ще бъде извършено.(ако разбера че кръшка, ще я убия).

### Алтернативен умисъл 
Налице, когато деецът се насочва към два или повече възможни, но различни по характер резултата, като цели или допуска настъпването само на един от тях, който и да е той (или ще го убия, или ще го осакатя, каквото стане).

### Неопределен (абстрактен) умисъл 
Когато субектът се насочва към последици от определен вид, като няма ясна представа от конкретното засягане на обекта. (може да цели причиняване на телесна повреда, като степента на увреждане здравето на жертвата може да бъде различна; може да желае отнемане на чужда вещ без ясна представа за нейната стойност – джебчийска кражба)


