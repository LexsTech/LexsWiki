---
title: Въпрос 28
---

# **Въпрос 28. Престъпления против свободата на човека. Отвличане и противозаконно лишаване от свобода; принуда. Престъпления против честта, достойнството и доброто име.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2028.mp3" type="audio/mpeg">
        </audio>
    </div>

## **Престъпления против свободата на човека. Отвличане и противозаконно лишаване от свобода**
Поначало свободата на личността е много сложно понятие. То е многопластово и включва в себе си различни елементи и във всички случаи – различни аспекти. В литературата се разглежда като възможността на индивида да формира своя свободна воля и да действа в съответствие с така формираната воля. В обществен план свободата на личността е свързана със свободата на другите хора, защото като част от обществото всеки един индивид трябва да действа по такъв начин съобразно волята си, че да не засяга възможността на другите индивиди да действат съобразно техните интереси. Следователно свободата на вашата воля е там, където започва моята свобода. Следователно в правен аспект, доколкото чрез правото и правните норми най-важните обществени отношения биват уредени и закриляни под страх от санкция. Посегателствата, регламентирани в НК, в раздел 4-ти и 5-ти на глава втора засягат преди всичко психологическия момент. Тоест това са посегателства срещу пострадалия, възможността му да формира свободна воля и възможността му да действа съобразно нея. 

### Противозаконно лишаване от свобода
Обект на противозаконното лишаване от свобода, както впрочем и на отвличането, е свободата на придвижване на човека в пространството, която му дава възможност да избира сам къде да пребивава. Противозаконното лишаване от свобода е насочено в крайна сметка срещу волята на човека. За разлика от принудата обаче, която има същата насоченост, противозаконното лишаване от свобода препятства не изявата на действителната воля, а само следването й. Докато принудата пречи на пострадалия да направи свой свободен избор, то противозаконното лишаване от свобода пречи на пострадалия да постъпи съобразно вече направения свой свободен избор.

Основният състав на противозаконното лишаване от свобода по чл. 142а, ал. 1 НК. Според тази разпоредба, „Който противозаконно лиши някого от свобода, се наказва с ...”. **Субект** на това престъпление може да бъде всяко наказателноотговорно лице. **Изпълнителното деяние** на престъплението е противозаконно лишаване на друг човек от свобода и е непрекъснато осъществимо, заради което самото престъпление се явява продължено. То трае, докато деецът не освободи задържания пострадал, пострадалият не бъде освободен от другиго или той не се освободи сам. Времетраенето на лишаването от свобода е от значение, за да се определи дали ще бъде осъществен квалифицираният състав на престъплението по чл. 142а, ал. 5 – лишаване от свобода, продължило повече от две денонощия.

Пострадалият обикновено се лишава от своята свобода **принудително** – като се използва сила или заплаха, за да вкара пострадалият в някакво помещение и да не се пуска да излезе. Затова съставът на разглежданото **престъпление поглъща този на принудата по чл. 143 НК**. Възможно е също така деецът да използва преди това и хитрост, за да привлече пострадалия в помещението, където да го заключи. Във всички случаи обаче пострадалият е лишен против своята воля от възможността за свободно придвижване. Няма значение дали това става на скрито място, например в мазе, или на открито място, например с връзване на пострадалия.

Изрично се изисква лишаването от свобода да бъде противоправно. Това основно свойство на всяко престъпление е изведено и в признак от състава на разглежданото престъпление. Съображението е да се предупредят органите на съдебната власт, които прилагат НК, че не са малко случаите, когато лишаването от свобода няма да бъде противоправно, а ще се откаже правомерно. Такова например е задържането на престъпник от граждани по чл. 12а НК, задържането на обвиняем или на търсено за екстрадиция лице от тях или от органите на властта. Във връзка с това следва да се има предвид, че поначало всяко лишаване от свобода е противоправно, доколкото противното не следва изрично от закона.

Престъплението е резултатно. Неговият престъпен резултат се заключава в невъзможността на задържаното лице да се придвижва свободно – да определя по свой избор местопребиваването си. Иначе, ако например деецът заключи стаята, в която мисли, че се намира пострадалият, но той се оказва някъде другаде, ще е налице само опит. За довършено престъпление е нужно следователно да се стигне до действително задържане на пострадалия. С неговото задържане се създава едно неблагоприятно за него фактическо състояние, което продължава до освобождаването му.

Формата и видът на вината са умисълът – пряк или евентуален.

Чл. 142а, ал. 2 – 6 НК предвижда по-тежко наказуеми случаи на противозаконно лишаване от свобода. Те са обособими в три групи: според своя субект, според пострадалия и според метода на противозаконно лишаване от свобода.

**Според своя субект** противозаконното лишаване от свобода е по-тежко наказуемо, когато бъде извършено от длъжностно лице или от представител на обществеността в нарушение на службата или функцията му. Противозаконното лишаване от свобода е по-тежко наказуемо и когато бъде извършено от лице, което е охранител или застраховател, или което действа по поръчка на застрахователна или охранителна организация или се представлява, че действа по такава поръчка; от лице от състава на МВР или лице, което се представя за такова; от лице, което участва в организация или група по чл. 321а НК или действа по поръчка на такава организация.

**Според предмета (пострадалия)** противозаконното лишаване от свобода е по-тежко наказуемо, когато бъде извършено по отношение на бременна жена или на лице, което не е навършило пълнолетие. По-тежко наказуем е и случаят, когато пострадалият е психически здрав, но е лишен от свобода в здравно заведение за душевно болни.

И според своя метод противозаконното лишаване от свобода е по-тежко наказуемо, когато бъде извършено по начин, мъчителен или опасен за здравето на пострадалия или когато задържането е траело повече от две денонощия.
### Отвличане
Отвличането е предвидено като престъпление в чл. 142, ал. 1 НК. Според тази разпоредба, „Който отвлече лице с цел противозаконно да го лиши от свобода, се наказва с...”. Това е особена хипотеза на лишаване от свобода, която също се отличава с метода на извършване – чрез отвличане.

Отвличането означава отвеждане на пострадалия против неговата воля на неизвестно за останалите място. Това става чрез измама на пострадалия, която препятства формирането на действителната му воля, и (или) чрез принуда, която препятства изявата й.

Отвличането винаги съдържа в себе си и противозаконно лишаване от свобода. По тези съображения е излишно отвличането на пострадалия да се допълва с противозаконното му лишаване от свобода, както гласи цитираният чл. 142, ал. 1 НК. По-скоро има смисъл обратното, защото противозаконното лишаване от свобода на пострадалия е допълнимо с отвличането му. Това всъщност е налице при разглежданото престъпление.

Съставът на престъплението по чл. 142 НК се поглъща от други състави като тези по чл. 156, ал. 1 НК – отвличане на жена с цел предоставяне за разврат, или по чл. 177, ал. 2 НК – отвличане на жена с цел принудително да встъпи в брак. Затова чл. 142 НК може да намери приложение само извън такива случаи.

**Квалифицирани състави според субекта.**

Според своя субект отвличането, за разлика от противозаконното лишаване от свобода, не е по-тежко наказуемо, когато бъде извършено от длъжностно лице или от представител на обществеността в нарушение на службата или функцията му. За сметка на това, пак за разлика от противозаконното лишаване от свобода, отвличането е по-тежко наказуемо, когато деецът е бил въоръжен – както с огнестрелно, така и само с хладно оръжие, независимо ползвал ли го е или не – чл. 142, ал. 2, т. 1. Отвличането е по-тежко наказуемо и когато е извършено от две или повече лица, т.е. когато е групово по смисъла на чл. 93, т. 12 НК – с поне двама съизвършители – чл. 142, ал. 2, т. 2.

Както противозаконното лишаване от свобода, така и отвличането е по-тежко наказуемо, когато бъде извършено от лице, което е охранител или застраховател, или което действа по поръчка на застрахователна или охранителна организация или се представя, че действа по такава поръчка; от лице от състава на МВР или лице, което се представя за такова; от лице, което участва в организация или група по чл. 321а НК или действа по поръчка на такава организация или група – чл. 142, ал. 2, т. 6

**Квалифицирани състави според предмета (пострадалия).**

Според пострадалия отвличането, както и противозаконното лишаване от свобода е по-тежко наказуемо, когато бъде извършено по отношение на бременна жена или на лице, което не е навършило пълнолетие – чл. 142, ал. 2, т. 3. Наред с това, за разлика от противозаконното лишаване от свобода, отвличането е по-тежко наказуемо и в случаите, когато пострадалият се ползва с международна защита по смисъла на чл. 93, т. 13 НК – чл. 142, ал. 2, т. 4, или когато с деянието са отвлечени две или повече лица – чл. 132, ал. 2, т. 5. Тук деянието е само едно. Ако лицата са отвлечени с отделни деяния, получава се реална съвкупност.

**Квалифицирани състави според изпълнителното деяние.**

Има квалифицирани състави за извършено в условията на домашно насилие – чл. 142, ал. 2, т. 5а, както и когато същото е извършено с користна цел или цел да бъде изведено лицето извън граница – чл. 142, ал. 2, т. 7. По чл. 142, ал. 3 има и други по-тежки квалификации от тези по ал. 2, а именно – когато от деянието са настъпили значителни вредни последици, проявена е особена жестокост или е извършено по особено мъчителен или опасен за здравето начин.

Едно от често срещаните хипотези също е предвидена в член 142, ал. 3, а именно поставянето на определено условие – най-често откуп.

Обръщаме внимание на Чл. 142 ал. 5 – наказуемост за приготовление (по смисъла на чл. 17, ал. 1), подбуждане (в смисъла на **неуспяло подбуждане, а не подбудителство като форма на съучастие**) или сдружение с цел извършване на престъпление. Когато говорим за подбудителство като форма на съучастие знаем че се наказва с наказанието, предвидено за съответното престъпление, тоест няма логика да се посочва изрично какво ще е наказание. Има смисъл обаче ако говорим за неуспяло подбуждане, защото то се наказва само в предвидените от закона в случаи, както е тук в този **субсидиарен състав**. При сдружението имаме сдружаване на 2 или повече лица да извършат отвличане, но поначало намирането на съучастници по смисъла на чл. 17 е вариант на приготовление. И какво излиза сега? – ако беше изразено като систематическа дейност – да извърши престъпления, можеше да се каже че има нужда да се обособи от общата приготовлителна дейност. Панайотов затова казва, че това обърква само. 

Отново като по предишните престъпления е предвидено привилегирирован състав, когато лице се предаде само – чл. 142, ал. 6.
## **Принуда.** 
От тези групи престъпления против свободата на личността е и принудата – пети раздел. Принудата е класическо престъпление против личността. Тя е посегателство срещу свободното формиране на волята на едно лице и по съществото си представлява противоправно мотивиране на друго лице към поведение, което той не желае. Очевидно е, че се касае за въздействие върху психиката на жертвата, което въздействие може да бъде осъществено по различен начин, а именно – може да е чрез физическо въздействие, чрез действие (като употреби сила – казва законът). Може да е, на второ място, чрез психическо въздействие. Тоест, чрез заплаха с някакво бъдещо неблагоприятно за пострадалия действие. Или на трето място – може да е постигнато чрез злоупотреба с власт. Това предпоставя особени отношения между извършителя и жертвата, а именно такива на власт и подчинение. Независимо по какъв начин в резултат на това въздействие се цели поведение на пострадалия, с което той да извърши, тоест да има активно поведение, да пропусне, тоест да бъде принуден да бездейства въпреки желанието си за действие, или да претърпи, да усети върху себе си неблагоприятните последици на нещо, което е противно на волята му. Това нещо трябва да има личен характер. Например да не отиде на лекция по НП, на кино, театър или опера, да не упражнява родителските си права, да не се яви като свидетел в съдебно заседание и т.н. 

Като престъпление принудата си прилича с изнудването, не само по наименованието на двете, но в голямата си част и поради съдържанието. Като разликите са – изнудването е престъпление против собствеността – чл. 214 и там против волята си пострадалият извършва нещо. Само че за разлика от принудата, при която извършеното, претърпяното или пропуснатото има личен характер, при изнудването има един акт на имуществено разпореждане, против волята му. Изнудването е познатия на журналистите рекет. Такса “спокойствие”, сигурност и т.н. Сама по себе си принудата е рядко срещано престъпление, макар и характерно за НП системи. По-скоро от практическа, а и от изпитна, гледна точка тя често е елемент на друго престъпление. Например изнасилването, което представлява принуда плюс съвкупление. Или е елемент от грабежа – принуда плюс кражба. 

**Чл. 143, ал. 1** основен състав на принуда. От обективна страна изпълнението на престъплението се изразява в принуждаване на пострадалия да извърши, да пропусне или да претърпи нещо противно на волята му. Така дефинирано изпълнението на престъпление, визира и престъпния резултат. Излиза че състава е резултатен. Тълкувайки ИД което включва и престъпния резултат, да видим какво е принудата – физическо или психическо заплашване или злоупотреба с власт (в който случай имаме и едно допълнено изискване за съставомерност, което предполага отношение на власт и подчинение между дееца и пострадалия). 

За какъв интерес става въпрос обаче? Не забравяме че сме в глава престъпления против личността, затова не може да говорим за имуществен. За да можем да различим принудата като престъпление против личността от изнудването като престъпление против собствеността, трябва **да обърнем внимание че трябва да имаме личен характер при принудата.** Субект – всяко наказателно отговорно лице. Субективна страна – умисъл. По-тежко наказуеми случаи.

**Задържане на пострадалия като заложник** 

**Чл. 143а основен състав** – усложнено изпълнение на престъпление. Активно поведение на дееца, което се изразява в самото задържане на пострадалия и след това имаме втора част на изпълнение на престъпление което е поставяне на задържания в зависимост от сбъдването на определени условия, било от страна да държавата, било от трето лице. Непрекъснатост на осъществяване на престъпление кое обаче е усложненото тук? Значи от една страна имаме продълженост, но от друга и двуактно престъпление. Тоест понякога имаме основание да направим извод че съответното престъпление може да се квалифицира като повече от една форма на усложнена престъпна дейност. Субект – всяко наказателно отговорно лице. Субективна страна – умисъл. По-тежка квалификация: 

Чл. 143а, ал. 2 – заплашване пред лицето че ако условието на се изпълни ще настъпи смъртта или тежка или средна телесна повреда.

### чл. 144 – заканата с престъпление

От престъпленията от тази категория някакво значение има и чл. 144 – заканата с престъпление. Очевидно за съставомерността на деянието са необходими най-малко две неща. Първо, деецът чрез своето активно поведение, да заплаши друго лице, че ще извърши поведение спрямо него – против неговия живот, имот, или личността или имота на негови ближни. Сама по себе си обаче заканата не е достатъчна за съставомерността на деянието. Необходимо е в резултат от тези действия у адресата да се появи основателен страх. Иначе в затворите щяха да влязат много лица, които обичайно разговарят по този начин – “щи откъсна главата, ще те направя на сол“. 

Обект

Обекта на това престъпление трябва да се отграничава от обекта на престъплението, с което се заплашва. Защото този състав брани свободата на личността и неприкосновеността й за свободно формиране на воля, а престъплението, с което се плаши, има съвсем различен обект – може да е свързан с личността или собствеността.

Обект на престъплението по чл. 144 от НК, както и на останалите престъпни посегателства от Раздел 5 "Принуда", са обществените отношения, които осигуряват правото на всеки човек на свободно и самостоятелно формиране на решение и изразяване на собствена воля.

Според Тълкувателно решение № 53/1989 г. на ОСНК, обект на защита в случая е не живота на гражданите, а личната им свобода – систематично мястото на състава по чл. 144 е именно в Раздел V "Принуда" , не в Раздел I "Убийство" на Глава II от НК "Престъпления против личността" .

Субект

Субект по състава на чл. 144 от НК е всяко наказателно-отговорно лице, което се закани на другиго с убийство (ал. 3), респ. с престъпление против неговата личност или имот или против личността или имота на неговите ближни и това заканване би могло да възбуди основателен страх за осъществяването му (ал. 1). Законът не предвижда някакви особени качества, които извършителят трябва да притежава, за да носи наказателна отговорност.

Обективна страна

Предмет на престъплението. Предмет на посегателството в случая е пострадалият, тоест лицето, срещу което деецът отправя заканата. Според Решение № 544/1997 г. не следва да се смесват предметът на заканата по чл. 144 от НК и предметът на престъплението, с което деецът се заканва (неправилно обаче в съдебния акт се говори за обект). Приема се, че те могат да съвпадат, но само когато деецът се заканва на пострадалия с престъпление против неговата личност. В останалите случаи – на закана за извършване на престъпление против неговия имот или против личността или имота на ближните му, такова съвпадение липсва.

В посоченото по-горе решение се приема също, че деянието е съставомерно по чл. 144 от НК, дори и когато заканата е отправена в отсъствието на засегнатото лице. Не е необходимо, както при обидата, тя да е възприета непосредствено от него. Обратното становище е застъпено в Решение № 31/1991 г. и в Тълкувателно решение № 53/1989 г. на ОСНК , според които заканата следва да е възприета от заплашения и да може да възбуди у него основателен страх за осъществяването й.

Когато заканата е отправена към различни лица, не е налице едно престъпление – продължавано по чл. 26 от НК, а съвкупност от престъпления, за които се прилагат правилата на чл. 23 - 25 от НК (аргумент от чл. 26, ал. 6 от НК). В този смисъл са Решение № 49/1987 г. и Решение № 377/1980 г. 
### Изпълнително деяние
Изпълнителното деяние на разглежданото престъпно посегателство е отправянето на закана с престъпление, респ. с убийство по квалифицирания състав на ал. 3. Според съдебната практика то се изразява в обективирането на подобна заплаха чрез думи или действия, насочени към определено лице или лица (Решение № 31/1991 г. , Тълкувателно решение № 53/1989 г. на ОСНК ).

Възбуждане на основателен страх. Друга особеност от обективна страна, характерна за престъплението по чл. 144 от НК, е така отправената закана с престъпление, респ. с убийство, да би могла да възбуди основателен страх у заплашеното лице за осъществяването му.

В практиката се приема, че не е необходимо лицето действително да се е изплашило, а само да е съществувало основание, че заканата ще бъде реализирана. Тази преценка следва да се прави към момента на извършване на деянието, а не след време, както и с оглед възприемането на конкретния адресат, тъй като хората са различни и съответно ще е различен ефекта на дадена закана върху отделните личности.

В практиката се приема, че в случаите, когато заканата не е била от естество да възбуди основателен страх у заплашения, тоест когато е отправена така, че не сочи на действителна заплаха, деянието е несъставомерно по чл. 144 от НК.

Субективна страна

Заканата с престъпление, респективно с убийство по чл. 144 от НК се осъществява с пряк умисъл.

Деецът трябва да съзнава съдържанието на заплахата и че тя е възприета от заплашеното лице като действителна такава, че е в състояние да възбуди основателен страх у него, че ще бъде осъществена.

В Тълкувателно решение № 53/1989 г. на ОСНК се приема, че за съставомерността на деянието по чл. 144 от НК, законът не изисква към момента на извършването му – отправянето на заканата с престъпление, респективно с убийство, у дееца да има оформено решение за неговото изпълнение, нито да е действал с годно средство и при условия, при които резултатът реално може да настъпи. Ако такова решение е налице, може да има приготовление (в посочените от закона случаи, когато то е наказуемо) или опит към съответното престъпление, респ. към убийство, но не и закана по чл. 144 от НК. 

Обратното становище е възприето в Решение № 368/1986 г. и Решение № 10/1985 г. на I н. о., според които при отправянето на заканата с престъпление у дееца трябва да има оформено решение, че то ще бъде осъществено.

В теорията (Ненов, Ив., Наказателно право, Ос. ч., т. 1, 1956, с. 425; Стойнов, Ал., Наказателно право, Ос. ч., Престъпления против правата на човека, 1997, с. 126) заканата като престъпно посегателство и принудата по чл. 143 от НК се разграничават именно с оглед субективната страна на деянията. При заканата, за разлика от принудата, деецът не цели да мотивира заплашения, противно на волята му, към определено поведение – действие или бездействие.

В теорията (вж. по-горе) се прави разграничение също между заканата с престъпление, отправена към длъжностно лице при или по повод изпълнение на службата му по чл. 144, ал. 2 от НК и принудата спрямо орган на власт по чл. 269 от НК. 
## **Престъпления против честта, достойнството и доброто име.**
### Разгласяване на тайна
Тук влизат също два раздела на глава втора, а именно издаването на чужда тайна по раздел шести и обидата и клеветата по раздел седми. Поначало честта и достойнството могат да бъдат засегнати по различни начини и в различни аспекти. От различна гледна точка. Без съмнение една тайна, чрез която става явно сведения за едно лице може да накърни тези обществени отношения. Първо, субектът има информация за друго лице за негови тайни във връзка със занятието си. Тоест, по служба едно лице разполага с данни за друго. Засягане не само на установени морални норми, но и в случая на НК и когато подобна тайна бъде разгласена пред други неоторизирани да я знаят лица. Изпълнителното деяние, законът казва “открие” чужда тайна. Тоест направи достояние на други лица, които нямат право на достъп до такива сведения. Сведенията могат да бъдат свързани с личния живот, здравето и други, свързани с човешката личност. **Втори основен състав по ал. 2** – разгласяване тайната на осиновяване. Субективна страна – характерни две условия**: 1. пряк умисъл** и 2. **преследване на специална цел от дееца –** да причини вредни последици на осиновения, осиновителите или семейството им. В рамките на същата разпоредба (**чл. 145, ал. 2**) е регламентиран и втори състав, който е по тежко наказуем, когато от деянието са настъпили тежки последици. 

Във връзка с истерията, която последното десетилетие обхваща нашето общество, по отношение на подслушването, беше създадена специалната разпоредба на чл. 145а. Тук особеностите са няколко – информацията, предмет на престъплението е събрана чрез специални разузнавателни средства. Кои са СРС? Оказва специалния Закон за СРС, който изрично лимитира и целите, за които тази информация може да бъде използвана. Тоест законосъобразното използване на подобна информация е в два случая – с оглед предотвратяване или разкриване на определени тежки престъпления или за защита на националната сигурност. Законът наред с това определя освен отделните видове СРС, освен целите, за които сведенията могат да бъдат използвани, и реда на използването им. Та, разпоредбата на чл. 145а предвижда наказателна отговорност, когато такава информация е използвана извън нейното предназначение. 
### Обида
Обидата е престъпление, чрез което се засяга самооценката на една човешка личност и неговото чувство за чест и достойнство. Докато при клеветата се засяга обществената оценка, с други думи доброто име на един човек в обществото, и по този начин се засяга неговата чест и достойнство. В тази връзка нека погледнем по-конкретно двата текста. Обидата е регламентирана в чл. 146. От лесните признаци да започнем. Субект е всяко наказателно отговорно лице. Субективната страна е умисъл. Тоест съзнателно се засяга честта и достойнството на друго лице. Обидата може да бъде осъществена съгласно закона по два начина. Тя се изразява в казване (вербално, чрез думи) или чрез извършване (действие) на нещо, което засяга честта и достойнството на друго лице. Важен признак на това престъпление е, че казаното или извършеното трябва да е в присъствието на пострадалия. Обикновено екзаминаторът пита какво значи в негово присъствие. Признакът трябва да се тълкува, че това означава възможността му да възприеме лично казаното или извършеното. В този смисъл обидата може да бъде извършена или осъществена очи в очи, а чрез телефон или по всякакъв друг комуникационен начин. Ето защо на въпроса възможен ли е опит към това престъпление отговорът е “да”, защото е възможно да сте написали писмо и до получаването му минава време и когато не се случи по независещи от вас причини, това да не се случи. По отношение на това, което деецът казва или извършва. Тези дела са много тежки за разглеждане в съдилищата. При тях няма особено обилна практика на ВС. Масово стигат само до първа и втора инстанция. Трябва да е обективно от естество да засегне честта и достойнството на пострадалия. А освен това трябва и да е възприето от него. Има определени прослойки, които вместо “добър ден” си казват нещо друго (“Абе…”). Разглеждано е в практиката дали е възможна задочната обида – А казва на В “иди кажи на С, че …; ама точно така да му го кажеш!”. Защото за такива случаи в някои от решения се казва, че е достатъчно да деянието да е извършено по такъв начин, че обидата да може обективно теоретично да може да достигне до адресата. 

### Клеветата. 
Клеветата е характерна с това, че чрез нея се засягат обществения имидж, тоест доброто име на едно лице в обществото, тоест оценката на другите за него. Субект може да е всяко наказателно отговорно лице. Клеветата може да е в две форми. При първата деецът разгласява позорно обстоятелство за другиго. Позорни са тези обстоятелства, чрез които се накърнява доброто име на едно лице, но следващото много важно изискване е тези обстоятелства да са неверни. Тоест, въпреки обективно позорния си характер, не трябва да са обективно верни. Защото чл. 147, ал. 2 казва, че деецът не се наказва, ако се докаже истинността на разгласените обстоятелства. И в този смисъл не разбирам смешния плач на всички медии, обществени форуми и т.н., които особено преди години бяха подели една кампания за премахването на текстовете за клевета в НК, защото ограничавали свободата на словото и медиите, защото дългът на всеки журналист била да разкрие цялата истина за нещата. Е, там е работата. Клеветата е умишлено престъпление, забележете. Трябва да се докаже, че той е разгласил (до знанието на неограничен кръг субекти) обстоятелства, които са позорни и неверни. Трябва да е съзнавал, че са позорни (това е лесно), но и неверни (трябва да е съзнавал, че са неверни). Не може да има престъпление, когато журналистът е положил всички грижи и се позовава на авторитетни издания. Но какво ограничаване на свободата на словото. Аз даже смятам, че е доста опасна клеветата. Знаете как е в България – “Кажи на някого че сестра му е еди-каква-си, а пък после той нека доказва, че няма сестра.”

Втората форма на клеветата е, когато се припише някому престъпление. Трябва да се съзнава, че престъплението не е било извършено. Трябва да се разграничават тези престъпления от набедяването по чл. 256, което е престъпление против правосъдието. По обекта набедяването е против правосъдието, а клеветата – против личността. При набедяването деянието се извършва пред надлежен орган на властта, което може да реализира наказателна отговорност – полиция, прокуратура. 
### Общ обект
Обект на престъпленията по чл. 146 - 148 от НК са обществените отношения, които осигуряват неприкосновеността на честта и достойнството на гражданите.

В теорията (Ненов, Ив., Наказателно право, Ос. ч., т. 1, 1956, с. 427 - 428 и сл.; Стойнов, Ал., Наказателно право, Ос. ч., Престъпления против правата на човека, 1997, с. 134, 137) се прави разлика между двете деяния от Раздел VII на Наказателния кодекс с оглед на непосредствения им обект. Приема се, че с обидата се засяга личното достойнство на пострадалия (в този смисъл е и Решение № 664/1972 г. ), докато при клеветата се накърнява положителната оценка или мнение на обществото за него.
### Общ субект
Субект по основните състави на чл. 146 и 147 от НК е всяко наказателно-отговорно лице. Законът не предвижда някакви особени качества, които извършителят трябва да притежава, за да носи наказателна отговорност.

Особен субект предвижда квалифицираният състав на чл. 148, ал. 1, т. 4 от НК, относим както към обидата, така и към клеветата, когато са извършени от длъжностно лице или представител на обществеността при или по повод изпълнение на службата или функцията му (относно качеството "длъжностно лице" виж темата за "Длъжностно присвояване" ).
### Обща обективна страна
Предмет на престъпленията по чл. 146 и 147 от НК. И в двата случая това е пострадалият, тоест лицето, което деецът обижда или клевети. Засегнато може да бъде само физическо, а не и юридическо лице, като в практиката се приема, че при нанасянето на обидата или клеветата, това лице трябва да бъде посочено, конкретизирано (Решение № 87/1971 г. ).

От друга страна, за да е налице съставомерно деяние по чл. 146 от НК – обида, засегнатото лице трябва да е възприело като чуе или види, обидните думи или действия. В този смисъл са Решение № 583/1975 г., Решение № 664 от 1972 г., Решение № 22/1995 г. Поради това и в теорията (Ненов, Ив., Наказателно право, Ос. ч., т. 1, 1956, с. 428 - 429; Стойнов, Ал., Наказателно право, Ос. ч., Престъпления против правата на човека, 1997, с. 134) се приема, че няма осъществено престъпление по този текст, когато е насочено спрямо лице, което не е в състояние да възприеме и разбере проявеното от дееца към него обидно отношение, например малки деца, невменяеми, лица, страдащи от слепота или глухота, лица, които спят или са в безсъзнание, както и такива, които не разбират езика.

Подобно и на останалите престъпления против личността по Глава II от НК, когато обидата или клеветата са осъществени спрямо различни лица, няма продължавано престъпление по смисъла на чл. 26 от НК, а съвкупност от две или повече деяния, за които се прилагат правилата на чл. 23 - 25 от НК (Решение № 49/1995 г. ).

Изпълнителни деяния на престъпленията по чл. 146 и 147 от НК. Обидата и клеветата се осъществяват чрез различни изпълнителни деяния. Именно изпълнителното деяние като признак от състава на разглежданите престъпления, се приема в практиката като един от разграничителните критерии между тях (Решение № 22/1995 г. , Решение № 108/1983 г. ).
### Обида
Посегателството по чл. 146 от НК се изразява в казване или извършване на нещо унизително за честта и достойнството на другиго в негово присъствие, т. е. само чрез действие. Интерес представлява Решение № 678/1971г. (относно приложението на привилегирования състав на чл. 118 от НК), в което се приема, че е възможно нанасяне на обида и чрез бездействие, когато и мълчаливото поведение на дееца в някои случаи обижда лицето (вж. в тази връзка и Решение № 108/1983 г.).

В закона не се посочва конкретно по какъв начин следва да е отправена обидата. Това може да стане чрез думи - епитети, псувни, ругатни, сравнения, квалификации, или действия - жестове, мимики и др., които са унизителни за пострадалия (Решение № 22/1995 г. , Решение № 108/1983 г. ).

Според Решение № 21/1994 г. при обидата, за разлика от клеветата, следва да се установи дали честта и достойнството на пострадалото лице са засегнати, тоест това е съставомерна последица на деянието по чл. 146 от НК. 

Обидата е довършена като престъпно посегателство с възприемането й от лицето, към което е насочена.
### Клевета
Клеветата, за разлика от обидата, се извършва като се разгласи неистинско позорно обстоятелство за другиго или му се припише неизвършено престъпление.

Под "разгласяване" в практиката се разбира довеждане до знанието на трето лице на неистинските позорни факти или обстоятелства, отнасящи се до пострадалия (Решение № 51/1980 г. ) В посоченото решение се приема, че деянието ще е съставомерно по чл. 147 от НК и когато тези факти, се изнасят като слух или съмнение.

В Решение № 80/1998 г. също така се приема, че тези факти и обстоятелства трябва да бъдат обективно съобщени, твърдяни, а не да се подразбират, изхождайки се индивидуално от собствено въображение.

В практиката тази форма на осъществяване на клеветата се разграничава от лъжесвидетелстването по чл. 290 от НК. В случаите на изнасяне пред съд на неверни позорни обстоятелства от лице, имащо качеството на свидетел, се извършва престъпление против правосъдието по чл. 290 от НК, а не клевета. В този смисъл са Решение № 285/1990 г., Решение № 298/1975 г. , Решение № 677/1969 г. 

Другата форма на изпълнителното деяние при клеветата е приписване на престъпление, което засегнатият не е извършил. В теорията (Ненов, Ив., Наказателно право, Ос. ч., т. 1, 1956, с. 433; Стойнов, Ал., Наказателно право, Ос. ч., Престъпления против правата на човека, 1997, с. 138) се приема, че деецът следва да посочи конкретно престъпление, като обаче не е необходимо то да бъде напълно индивидуализирано по време, предмет, място и др. (Решение № 87/1971 г. ).

В практиката тази форма на осъществяване на клеветата се разграничава от набедяването по чл. 286 от НК. Когато се припише престъпление другиму пред надлежен орган на власт, като деецът знае, че засегнатият е невинен, е налице посегателство против правосъдието и реда на управление по чл. 286 от НК, а не клевета. Двата състава се различават и поради факта, че клеветата е деяние от частен характер и наказателното преследване се възбужда с тъжба на пострадалия, докато при набедяването образуването на наказателно дело става по общия ред служебно (Решение № 209/1982 г. ).

За разлика от обидата, за съставомерността на клеветата, е без значение дали засегнатият е узнал или не клеветническите твърдения спрямо него. В случая деянието е довършено, когато тези твърдения са възприети, узнати от трето лице или от повече лица. В този смисъл са Определение № 100/2003 г. и Определение № 28/2003 г. 
### Специфични особености на престъпленията по чл. 146 и 147 от НК 
От обективна страна, разглежданите престъпления притежават съставомерни признаци, специфични за всяко от тях поотделно.

Обида. Особеност, характерна за обидата, но не и за клеветата е, че тя трябва да бъде отправена в присъствието на лицето, към което е насочена. В практиката този признак не се тълкува буквално като физическо присъствие (Решение № 108/1983 г. ), а и в преносен смисъл. Приема се, че ще е налице съставомерно деяние по чл. 146 от НК и когато обидата е отправена в отсъствието на засегнатото лице, например по телефона, чрез писмо, факс и др. (Решение № 22/1995 г. , Решение № 664/1972 г. ). Обратно становище е възприето в Решение № 390/1970 г. 

В Решение № 22/1995 г. се приема, че е осъществено посегателството, и когато деецът е казал на трето лице обидните думи, с молба да ги предаде на засегнатото лице, която молба е била изпълнена. Подобно разбиране е изразено и в Решение № 664/1972 г. 

При всички случаи обаче, без значение дали физически е присъствал или не при отправянето на обидата, обиденият трябва да е възприел обидните думи или действия, отправени към него, тъй като задочната обида в този й смисъл е несъставомерна по сега действащия наказателен закон (вж. по-горе т. 1).

За разлика от клеветата, при обидата е без значение за съставомерността на деянието дали казаните думи, твърдения, са истински или не. Достатъчно е те да са унизителни за честта или достойнството на засегнатия.

Клевета. За да е съставомерно деянието по чл. 147 от НК, разгласените факти или обстоятелства, освен позорящи, трябва да бъдат и неистински. Същото важи и за приписваното престъпление. В противен случай, деецът няма да носи наказателна отговорност – ако се установи тяхната истинност или че наклеветеният действително е извършил даденото престъпление (чл. 147, ал. 2 от НК). В този смисъл са Тълкувателно решение № 12/1971 г. на ОСНК (в което се приема също, че нормата на чл. 147, ал. 2 от НК е приложима и спрямо квалифицираните състави на клевета по чл. 148 от НК), Решение № 128/1973 г., Решение № 380/1976 г., Решение № 15/1961 г. на ОСНК.
### Субективна страна
И обидата, и клеветата са умишлени престъпления. В практиката са повече случаите на осъществяването им при пряк, а не при евентуален умисъл.

Обида. При обидата е необходимо деецът да съзнава, че казаните от него думи или извършените действия са обидни, унизителни за лицето, да съзнава, че те могат да бъдат възприети от това лице, като цели това или му е безразлично (Решение № 22/1995 г., Решение № 664/1972 г. ).

Когато се отправя обида спрямо длъжностно лице по квалифицирания състав на чл. 148, ал. 1, т. 3 от НК, от субективна страна деецът следва да съзнава и длъжностното качество на пострадалия (Решение № 20/1975 г.).

Относно обидата в чл. 146, ал. 2 от НК (по основния състав на чл. 146 и когато е нанесена публично - чл. 148, ал. 1, т. 1) е предвидена и т. нар. реторсия - възможност за съда да освободи от наказание и дееца, и пострадалия, когато последният веднага е отвърнал също с обида. В този случай разноски не се присъждат, тъй като и пострадалият, щом като е отвърнал със същото деяние, също е виновен (Решение № 255/1992 г. , Решение № 464/1981 г. ).

Клевета. Относно клеветата, в практиката се приема, че от субективна страна липсва умисъл и съответно съставомерно деяние, когато деецът разгласява дадени факти и обстоятелства, но с увереност, основана на обективни факти, че тези твърдения са истински (Решение № 111/2000 г. ).

Според Решение № 49/1974 г., липсва умисъл, и когато деецът действа със съзнанието, че изпълнява гражданския си дълг. При неустановен умисъл за клевета, когато деецът не е искал да клевети пострадалия, а е целял друго, също няма престъпление по чл. 147 от НК (Решение № 623/1974 г.).

В Решение № 51/1980 г. се посочва, че подбудите на дееца за разгласяване на клеветническите твърдения не са признак от състава на деянието и имат значение само при индивидуализацията на наказанието.

В трайната съдебна практика липсва противоречие относно факта, че институтът на реторсията е неприложим спрямо клеветата – както по основния състав на чл. 147 от НК, така и за публичната клевета по чл. 148, ал. 1, т. 1 от НК. В този смисъл са Решение № 137/1972 г. и Решение № 215/1955 г.
### Квалифицирани състави
Обида и клевета, нанесени публично. Според съдебната практика, обидата и клеветата са нанесени публично – чл. 148, ал. 1, т. 1 и чл. 147, ал. 2 от НК, когато са извършени пред повече от едно лица, като последните са възприели обидните думи или действия, или клеветническите твърдения. Не е задължително мястото, където са осъществени деянията да е публично, то може и да няма такъв характер.

Обида и клевета, разпространени чрез печатно произведение или по друг начин. По чл. 148, ал. 1, т. 1 от НК обидата и клеветата са по-тежко наказуеми, когато са разпространени чрез печатно произведение или по друг начин, т. е. когато са доведени до знанието на по-широк кръг от хора.

Според Решение № 623/1974 г. характерните белези на печатното произведение са многобройността на разпространените екземпляри и достъпът им до неограничен кръг лица. Поради това разгласяването на клеветнически твърдения чрез представяне на декларация или изпращане на писмо, когато са в един екземпляр, не е квалифицирана клевета по разглеждания състав. В този смисъл е и Решение № 28/1972 г. 

В практиката под "друг начин" се разбира отправянето на обидата или клеветата по телевизия, радио, високоговорителна уредба и др. (Решение № 580 от 1988 г. , Решение № 28/1982 г.).

Обида и клевета на длъжностно лице или представител на обществеността при или по повод службата или функцията му. Относно качеството "длъжностно лице" виж темата за "Длъжностно присвояване" , както и Решение № 400/1983 г. , Решение № 316/1981 г. 

Според Решение № 20/1975 г. извършителят трябва да съзнава длъжностното качество на лицето, което обижда и унизителните думи или действия трябва да са свързани с изпълнението на служебните му задължения.

