---
title: Въпрос 43
---

# **Въпрос 43. Престъпления против народното здраве и против околната среда.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2043.mp3" type="audio/mpeg">
        </audio>
    </div>

Поместени са в глава единадесета – „Общоопасни престъпления“, раздел трети от главата озаглавен – „Престъпления против народното здраве и околната среда“. Под общоопасни престъпления разбираме престъпления извършени по общоопасен начин или с общоопасни средства, тоест квалифициращ белег по отношение наказателната отговорност, с която са скрепени тези престъпления е създаването на непосредствена опасност за неограничен кръг субекти. 
## **Престъпления против народното здраве**
### Чл. 349
Престъпленията против народното здраве са такива посегателства, с които се поставя в опасност живота или здравето на неограничен кръг от хора, на първо място сред престъпленията против народното здраве, следва да се обърне внимание на чл. 349 НК.  

Съставът визира създаването на опасност за живота и здравето на неограничен кръг от лица посредством заразяване на водоизточник, субект може да бъде всяко наказателноотговорно лице, а изпълнителното деяние се изразява в „туряне“ или „примесване“ във водоизточника на опасна за живота или здравето на хората предмет-тоест движима вещ. Престъплението по своя характер е формално, формата и видът на вината са  пряк или евентуален умисъл. Предвидени са и квалифицирани състави, а именно ал. 2 и ал. 3.
### Чл. 349а
Следващо престъпление против народното здраве е посоченото в чл.349а НК. Съставът визира създаването на опасност за живота и здравето на лица подлежащи на трансплантация като тук се включват и донори на органи и такива приемащи съответните като изпълнителното деяние се състои в неспазване на законоустановените правила по отношение вземането и предоставянето на човешки органи или тъкани, субект може да бъде всяко наказателноотговорно лице, което е компетентно професионално да извършва такъв тип действия с органи или тъкани.

### чл. 350
Заразяването е престъпление дори когато е било извършено по непредпазливост. Субект може да е всяко наказателноотговорно лице, което изготви хранителни продукти или питиета, предназначени за общо ползване, по такъв начин, че в тях се създават или попадат опасни за здравето вещества, а също и този, който ги разпространява. Формата и видът на вината са пряк или евентуален умисъл. Ако от деянието е последвала телесна повреда или смърт, наказанието е по-тежко.

## **Престъпления против околната среда**
За същински екологични престъпления следва да се считат тези, обявени изрично от законодателя за посегателства срещу околната среда и систематично отнесени към раздел трети на глава единадесета от НК. Те имат за обект обществените отношения, които осигуряват опазването на околната среда, поддържането и разнообразието на живата природа и разумното използване на природните богатства, позволяващи здравословни и благоприятни условия за биологичното съществуване на човешкия вид. Независимо дали са конструирани като резултатни или формални, те са характерни с това, че изпълнителните им  деяния са от естество да предизвикат екологична вреда по смисъла на екологично законодателство на Република България като представляват пряка причина за нея или пораждат рискове за нейното настъпване с различна степен на вероятност. Също така разграничаване и несъщински екологични престъпления, те са посегателства с комплексен обект, с които законодателят защитава с предимство други по вид обществени отношения и поради това ги е поместил в други части на НК. Те имат за предмет елемент от природата (екземпляр от защитен биологичен вид например), но за разлика от същинските нямат за съставомерен резултат екологична вреда по смисъла на специалното екологично законодателство.

Обществената опасност на престъпленията против околната среда зависи от признаците на екологичната вреда и естеството на престъпната дейност. Когато съставомерната последица е екологична вреда, нейните признаци са водещ критерий за оценка на опасността. Когато съставомерният резултат е екологичен риск, основен критерий са признаците на вероятната вреда и степента на вероятност за нейното настъпване. Когато деянието е формално или негов резултат не са конкретни екологични рискове или вреди, а други изменения на действителността, водещ критерий е естеството на деянието. Маловажност по смисъла на чл. 9, ал. 2 НК е налице, когато е настъпила екологична вреда, но тя е прекомерно лека спрямо обичайните случаи на немаловажни екологични вреди от същия вид или когато съставомерният риск от немаловажна вреда е възникнал, но е необичайно слабо вероятен и лесно може да бъде овладян

Наказателна отговорност не се носи за посегателство срещу околната среда, извършено при условията на крайна необходимост. Необходимо е обаче деецът да не е създал виновно непосредствената опасност от възникване на предотвратената вреда. А когато едно деяние с едни и същи признаци формално осъществява обективния състав на административно нарушение и престъпление, разграничителният критерий е наличието на обществена опасност. Ако тя надхвърля праговете на чл. 9, ал. 2, деянието е престъпление и деецът търпи наказателна или наказателно административна (чл. 78а от НК) отговорност. 

Екологичната вреда има имуществен характер. Когато е съставомерна, тя трябва да бъде обезщетена или обезпечена, за да бъде възможно освобождаването на извършителя от наказателна отговорност с налагане на административно наказание по чл. 78а от НК, ако и останалите предпоставки на института са налице.
### Обща характеристика
Груповият обект на престъпленията против околната среда се извлича от системния анализ на отделните престъпни състави в контекста на конституционните задължения на държавата, свързани с насочеността на нейните екологични политики (чл. 15 от КРБ) и с гарантиране на общото право на човека на здравословна и благоприятна околна среда (чл. 55 от КРБ), както и със законовите определения за околна среда, за нейното опазване и за екологична вреда, както и целите на специалното екологично законодателство. Това са обществените отношения, които осигуряват опазването на околната среда, поддържането и разнообразието на живата природа и разумното използване на природните богатства, позволяващи здравословни и благоприятни условия за биологичното съществуване на човешкия вид. Околната среда (природата) е ,,комплекс от естествени и антропогенни фактори и компоненти, които се намират в състояние на взаимна зависимост и влияят върху екологичното равновесие, качеството на живота, здравето на хората, културното и историческото наследство“. Опазването на околната среда е ,,комплекс от дейности, насочени към предотвратяване деградацията на околната среда, нейното възстановяване, запазване и подобряване“. Компонентите на околната среда са: атмосферният въздух, атмосферата, водите, почвата, земните недра, ландшафтът, природните обекти, минералното разнообразие, биологичното разнообразие и неговите елементи. Биологично разнообразие е многообразието на живите организми от всички източници, включително земни, морски и други водни екосистеми и екологични комплекси, от които те са част; това означава вътревидово, междувидово и многообразие на екосистемите. Екосистема е динамичен комплекс от растителни, животински и микроорганизми съобщества и тяхната нежива околна среда, които си взаимодействат като функционална единица. 

Защитата е фокусирана само върху онези човешки дейности, с които в природата се внасят или е възможно да се внесат изменения, обективно влошаващи условията за здравословно и благоприятно съществуване на човека, без значение дали те са полезни за друг биологичен вид или природен компонент. Изводът се подкрепя от систематичното обединяване на същинските престъпления против околната среда и престъпленията против общественото здраве и в отделянето им в самостоятелния раздел трети на глава единадесета ,,Общоопасни престъпления“ от Особената част на НК. Една част от опасните дейности винаги са увреждащи и по същността си не могат да постигнат никакъв положителен за човека резултат. Поради това тяхното извършване е забранено от закона, независимо от ефекта им върху природата. Екологичната вреда не е съставомерен резултат и нейното реално настъпване, тежест, трайност, обхват и други признаци нямат значение за възникването на наказателната отговорност. Тези посегателства често засягат и други видове обществени отношения извън екологичните и са систематично поместени в други части на НК (трафик на екземпляри от защитени биологични видове и др.). Други видове дейности са полезни за човека, но тяхното изпълнение при различни условия или по различни начини може да породи вреда за природата или да направи една търпима вреда несъразмерно тежка. Те са пряко свързани с човешкото взаимодействие с природата, изразяващо се в различни прояви и етапи от ползването на природни ресурси или със създаване на опасни за околната среда крайни продукти от човешка дейност. Поради потенциалната им опасност тези дейности са изрично правно регламентирани в специалното екологично законодателство, което въвежда режими за безопасното и безвредното им упражняване и забрани за извършването им по опасен или вреден начин. Забраните са установени, доколкото вредата надхвърля реалните ползи за човека (аргумент от чл. 13 НК и чл. 8 от ЗАНН) и доколкото е съществена. Следователно, обществените отношения, представляващи обект на престъпленията против околната среда, са правно уредени. Техен предмет е правото на човека на здравословна и благоприятна околна среда. Страни по тях могат да бъдат всички правни субекти. Престъпното засягане на тези отношения се изразява в поведение на страните в отклонение от задълженията им, предписани от специалния закон.
### Същински екологични престъпления 
В теорията се приема, че същинските екологични престъпления ,,имат пряко значение за опазването на околната среда“, като ,,законодателят изрично е изтъкнал околната среда и/или нейните компоненти като предмет на престъплението“ или ,,по тълкувателен път може да се направи заключението, че екологичните отношения като вид обществени отношения имат първостепенно значение, т.е. приоритет пред другите видове отношения (напр. икономически, енергийни, транспортни)“. Следователно същински екологични престъпления са всичките или част от посегателствата по Раздел III на Глава Единадесета, както и престъпления против стопанството (чл. 221а, 234б, 235-240), против обществения ред (чл. 323а), против реда на управление (чл. 278в-д), против използването на атомната енергия за мирни цели (чл. 356г и сл.), някои общоопасни престъпления (чл. 330, чл. 331, чл. 333-335) и др. Същинските екологични престъпления са систематизирани според вида на екологичната вреда и нейното реално настъпване като съставомерен резултат от деянието. Екологичната вреда се проявява в замърсяване на околната среда или нейни конкретно описани в състава на престъплението компоненти по смисъла на ЗООС в съставите на чл. 352, чл. 352а, чл. 353 от НК. Вредата се изразява в увреждане на околната среда в съставите на чл. 353б, чл. 353д от НК. Този вид вреда е по-широк и може да включва или да се изразява и в замърсяване на природата. По-нататък подредбата на съставите е съобразена и с това дали екологичната вреда е обща, т.е. може да засегне природата като цяло, или конкретна, т.е. може да засегне само конкретен природен компонент (чл. 352а, чл. 353е-з). Според реалното настъпване на вредата престъпните състави се делят на такива с превантивно значение, които по основните си състави са престъпления на поставяне в опасност от екологична вреда (чл. 352, ал. 2, чл. 353, чл. 353б, чл. 353ж) или формални (чл. 353в, ал.1, чл. 353г, ал.1, чл. 353е, чл. 353з), и резултатни увреждащи престъпления, чийто престъпен резултат е обща или конкретна екологична вреда (чл. 352, чл. 352а, чл. 353а). Доколкото съставите изобщо предвиждат резултат, той е свързан с неблагоприятни изменения в определени природни дадености в качеството им на фондове със стопанско предназначение. Вредата за околната среда (екологичната вреда) може да се изрази в нейното замърсяване или увреждане. Замърсяването представлява промяна на качествата на околната среда вследствие на възникване и привнасяне на физически, химически или биологически фактори от естествен или антропогенен източник в страната или извън нея, независимо дали се превишават действащите в страната норми. Увреждането представлява изменение на един или повече от съставящите околната среда компоненти, което води до влошаване качеството на живот на хората, до обедняване на биологичното разнообразие или до затруднено възстановяване на природните екосистеми. 

Според изпълнителните си деяния същинските престъпления против околната среда се групират по следния начин: - поведение, причиняващо екологична вреда във формата на замърсяване (чл. 352, ал. 1 и чл. 352а, ал. 1). Формата на изпълнителното деяние не е изрично уточнена и може да бъде както действие, така и съчетание от действие и бездействие в най-разнообразни проявления. Това определя и субекта в тези хипотези като общ. Във формата ,,замърсява“ деянието е продължено, може да включва комбинация от действие и бездействие и създава трайно престъпно състояние на постоянно замърсяване, чийто съвкупен резултат покрива критериите за екологична вреда. Продължителността на изпълнението няма значение за квалификацията. Във формата ,,замърси“ законът има предвид еднократен акт (най-често действие), конкретизиран с оглед средството на замърсяване (петролни продукти или деривати или други вредни течности, определени с обвързващ държавата международен договор). - допустителство (чл. 352, чл. 352а, чл. 353). При тази форма на изпълнителното деяние съставомерното поведение е бездействие, с което се пропуска дължимо активно поведение по предотвратяване на екологични рискове. Екологичната вреда, екологичният риск от вреда или съответната друга съставомерна последица (например, невземане на необходими мерки по чл. 352, ал. 2) се намира в сложна причинна връзка с бездействието. Те се пораждат пряко от обстоятелство, което е възникнало поради бездействието на дееца. Това обстоятелство може да бъде чуждо поведение по замърсяване, както и чуждо бездействие по непредприемане на обезопасителни мерки при проектиране, строителство и експлоатация на съоръжения. Съставомерността на това чуждо поведение не е задължителна и не влияе на възникването на отговорността за допустителя. Причинността се установява чрез изследване на въпроса дали конкретната екологична вреда, риск или друга съставомерна последица биха възникнали, ако деецът бе изпълнил задълженията си. Съдържанието на неизпълненото задължение се определя според специалното законодателство. НК го очертава чрез изискване за недопускане на резултат (замърсяване), т.е. при преценка на съставомерността се изследва дали деецът е могъл да изпълни задължението по начин, който предотвратява вредата, а не просто дали го е изпълнил. Субектът на престъпленията във формата на допустителство най-често е особен. Това е адресат на административно задължение за действие по ефективна превенция на екологични опасности. - неизпълнение на задължения по своевременно и вярно предоставяне или документиране на информация с екологично значение (чл. 352а, ал. 4 и 5, чл. 353а). Предметът на престъпленията са сведения за настъпила екологична вреда или за различни обстоятелства от естество да създадат опасност от настъпването ѝ. Поради това те трябва да бъдат известни на определен кръг правни субекти, които са адресати на административни задължения по предотвратяване или ограничаване на вредата, или на неопределен кръг правни субекти с оглед съобразяване с предписания на държавни органи. Задължението за информиране / документиране е установено с оглед предотвратяване на самата вреда или ограничаване на последиците ѝ. Субектът е особен (длъжностно лице, капитан на кораб или друго лице от командния екипаж), а сведенията са за него служебна информация или са му станали известни във връзка със служебните му задължения. Изпълнителното деяние е действие по невярно информиране или документиране или бездействие по неинформиране в срок, съответно недокументиране. Невярното информиране се изразява в отричане, опровергаване или омаловажаване на настъпила вреда, съответно на възникнала опасност от вреда, като се предоставят неверни данни за нейната тежест, обхват, трайност, прогноза за разрастване или за причиняване на последващи вреди, засегнати природни компоненти и т.н. Двете форми на изпълнителното деяние могат да се изпълнят едновременно, ако деецът дава непълни сведения само за определени аспекти на вредата или само за една от множество вреди и мълчи по отношение на останалата част от информацията, като създава впечатлението, че е предоставил пълна информация. Отказът от предоставяне на достъп до сведения като форма на изпълнителното деяние по чл. 352а, ал.5 има за предмет документалните носители на сведенията. В тази форма не е необходимо деецът да познава в детайли тяхното съдържание.

Дейности по изграждане и експлоатация на опасни за околната среда съоръжения (чл. 353, 353б, ал. 3, чл. 353д, ал. 2, чл. 353ж). Субектът е особен (длъжностно лице). Тези престъпления са специални същински престъпления по служба, като няма значение дали деецът работи в структурата на държавния апарат или в частния сектор.

Дейност по управление на отпадъци в нарушение на задължителни изисквания (чл. 353б-353в). Престъпленията се различават по своя предмет, който по чл. 353в са опасни отпадъци по смисъла на пар.1, т. 12 на ДР на ЗУО, а по чл. 353б са битови, строителни, производствени. Отпадък е всяко вещество или предмет, от който притежателят се освобождава или възнамерява да се освободи, или е длъжен да се освободи. Притежател на отпадъци е причинителят на отпадъци или физическото или юридическото лице, в чието владение се намират те. Причинител на отпадъци е физическо или юридическо лице, при чиято дейност се образуват отпадъци (първичен причинител на отпадъците), или всеки, който осъществява предварителна обработка, смесване или други дейности, водещи до промяна на свойствата или състава на отпадъка. Опасни отпадъци са например експлозивни, оксидиращи, лесно запалими, запалими, дразнещи, вредни, токсични, канцерогенни, корозивни, инфекциозни, токсични за репродукцията, мутагенни, сенсибилизиращи, токсични за околната среда вещества и смеси, както и отпадъци, способни по какъвто и да е начин след обезвреждане да образуват други вещества, които притежават едно или повече от свойствата, изброени по-горе. Дейността по управление е комплексна и включва всякакви правнорегламентирани дейности по предаване, приемане, събиране, пренасяне, складиране, обезвреждане, насипване, депониране, консервиране, рециклиране и т.н. на вещи и вещества с признаците на отпадък по смисъла на ЗУО и свързаните с него подзаконови актове. Изпълнителното деяние се изразява в упражняване на права или изпълнение на задължения по управление в нарушение на задължителни правила или в неизпълнение на задължения по управление. 

Трафик на отпадъци и опасни вещества (чл. 353г). Престъплението може да се извърши в съвкупност с квалифицирана контрабанда, ако негов предмет са опасни вещества, представляващи в същото време и стоки. 

Дейности с опасни вещества, вкл. вредни за озоновия слой, в нарушение на задължителни изисквания (чл. 353д-е). 

Дейности по нерегламентирано ползване на невъзстановими природни ресурси за целите на стопански дейности (минерална вода, чл. 353з). Ползването на такива ресурси за стопански цели е забранено или се намира под разрешителен режим, чрез който държавата контролира разходването на ресурса, насочва го към подходящи с оглед полезните му свойства стопански дейности (например, рехабилитационни, козметични, медицински и др.) и така осигурява запазването му. Изпълнителното деяние се изразява във фактическо потребление за стопански (небитови) цели, каквото изобщо не е разрешено или за каквото деецът не разполага с валидно разрешение.

За съставомерността няма значение кой компонент е засегнат, като замърсяването на повече от един е отегчаващо обстоятелство. Средството и начинът на замърсяване също нямат значение за квалификацията. Разпоредбата обаче изрично очертава настъпилите промени в качествата на засегнатия компонент. Той е станал опасен за хора или за други биологични видове (животни или растителния) или негоден да бъде ползван като ресурс за обичайни за човека дейности. Екологичната вреда, установена с формулата ,,немаловажни вреди за околната среда“, може да се изрази в замърсяване, увреждане или и двете. Вредата е маловажна, когато причинените негативни изменения са в рамките на естествените биологични процеси в природата и се възстановяват под действието им без нарочна човешка намеса в срокове и по начин, който не им позволява да се отразят неблагоприятно на онези характеристики на околната среда, които влияят трайно или съществено на човешкото съществуване. Маловажни са например вреди от изхвърляне в природата на вредни или отпадъчни вещества, които бързо губят вредна концентрация или бързо се разграждат в безвредни съединения или вещества. Маловажната вреда обаче не може да се изрази в унищожаване на бавновъзстановяващи се или уникални природни забележителности. Самата тя не трябва да бъде и причина за развиването на други значителни вреди, тъй като тогава ще става въпрос за създаване на риск от немаловажни вреди. Квалифицираната вреда може да се изразява в по-тежко замърсяване на предмет по основния състав или да включва замърсяване и на друг компонент, неописан в основния състав, или да включва увреждане на околната среда като цяло или на конкретни нейни компоненти. Допълнителните вреди, които заедно с вредата по основния състав образуват квалифицираната вреда, могат да са възникнали като самостоятелни странични последици на деянието, но могат да представляват и закономерно усложнение на вредата по основния състав. Тъй като вредата по чл. 352, ал. 3, т.2 е квалифициращо обстоятелство, което поради тази си същност поглъща вредата по основния състав, елемент от нейното съдържание винаги е замърсяване на поне един от изброените в чл. 352, ал. 1 природни компоненти. 

От субективна страна всички същински екологични престъпления са умишлени по основните си състави, а повечето се преследват и когато са извършени по непредпазливост. Посегателствата по чл. 353в, ал. 1, 353г, чл. 353е-з, могат да се извършат само с пряк умисъл. Доколкото някои от формите на изпълнителните им деяния са резултатни (,,изгради“ съоръжение), а не формални, съставомерният резултат настъпва пряко и неизбежно от изпълнителното деяние, не представлява екологична вреда и деецът не може да е безразличен към настъпването му. Поради естеството на формалните деяния (,,управлява“, ,,пренася“, ,,произвежда“, ,,употребява“, ,,разпространява“, ,,внася“, ,,изнася“, ,,използва“) те също не могат да се извършат от деец, който само ги допуска и е безразличен към осъществяването им. При всички други състави на умишлени престъпления умисълът може да бъде само евентуален. Извършителите съзнават, че поведението им е от естество да предизвика екологична вреда или опасност от такава вреда, съответно, че с него нарушават императивни указания на специалното законодателство по превенция на бъдещи вреди. Те предвиждат, че от поведението им може да настъпи описания в съответния състав общественоопасен резултат, но са безразлични към това. Отговорността се носи само за довършени престъпления, тъй като опит не е възможен. 
### Несъщински престъпления против околната среда: 

Не са по този раздел и няма да се разглеждат в тази тема.

## Наркотици и престъпления свързани с тях

Следва да се напише
