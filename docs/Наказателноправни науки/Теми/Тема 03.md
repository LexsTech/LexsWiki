---
title: Въпрос 3
---

# **Въпрос 3. Наказателноотговорни лица. Субект на престъплението. Вменяемост и невменяемост.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2003.mp3" type="audio/mpeg">
        </audio>
    </div>

## **Значение на проблема за субекта на престъплението** 
### Основни положения 
Кой въобще може да е субект на престъплението? Отговорът на този въпрос трябва да изясни какви качества трябва да притежава субектът на едно престъпление и какво е тяхното наказателноправно значение. Въпросът за значението на някои психологични характеристики, както и на някои особени обществени и лични качества на извършителите на даден вид престъпление. Връзката (отношението) между материята относно субекта на престъплението и тази за самото престъпление. Въпроса за организиране обсега на наказателната репресия, използвана от държавата в областта на борбата с престъпността

От една страна става въпрос за тенденцията към **ограничаване на обсега на репресията**, но от друга страна става въпрос за **засилване на репресията срещу лица** с трайни престъпни наклонности. И в двата случая законодателните решения относно субекта на престъплението са в основата на **възприетата мяра** при използване на наказателна принуда.
### Възможни законодателни решения на проблемите относно субекта на престъплението
Известни са два законодателни подхода към решаването им:

Първият разглежда въпросите за субекта на престъплението като част от материята относно пределите на действие на наказателния закон. Другият – по-съвременен, по-диференциран и по-правилен подход, е този, при който проблемите относно субекта на престъплението имат своето самостоятелно значение и са предмет на самостоятелно третиране в закона.

Този подход е възприет у нас. Въпросите, свързани с наказателноотговорните лица, са обособени като самостоятелна група проблеми на Общата част на НП (гл.3 от ОЧ). Всъщност може би истината е някъде по средата, тъй като материята за субектите безспорно е част от тази за пределите на действието, но също така е с много важно самостоятелно значение. От тази гледна точка биха могли да се отправят критики относно систематичното място на уредбата на материята относно субектите в НК. 
## **Понятие за субект на престъплението и наказателноотговорно лице** 
Понятието „субект на престъплението” и „наказателноотговорно лице” в теоретичен план не са синоними, но в практиката често се употребяват като такива.

По-общото понятие е това за **субект на престъплението** и с него обозначаваме **принципната възможност** едно лице да извърши престъпление въобще или пък даден вид престъпление и съответно да понесе наказателната отговорност за това свое поведение. 

**Наказателноотгооврното лице** пък, както произтича и от самата разпоредба на чл. 31, ал. 1 НК, е лице, което притежава качествата за субект на престъплението **и е извършило престъпление**.
### Определение за субект на престъплението 
В НК имаме легално определение за наказателноотговорно лице, дадено в чл. 31, ал. 1 НК, според който „Наказателноотговорно е пълнолетното лице – навършило 18-годишна възраст, което в състояние на вменяемост извърши престъпление.”, а в ал. 2 е предвидено, че „Непълнолетно лице - навършило 14 години, но ненавършило 18 години – е наказателноотговорно, ако е могло да разбира свойството и значението на деянието и да ръководи постъпките си.” Извличаме понятието „субект на престъплението” от легалното определение за наказателноотговорно лице по чл. 31, ал. 1 НК и донякъде с допълнението на ал. 2. Въз основа на посочената законова уредба трябва да приемем, че по българското НП **субект на престъплението** може да бъде само:

1. физическо лице
1. достигнало определена от закона възраст
1. което притежава нормална психика

В това определение са посочени **основните три качества за субект на престъплението**, които трябва да са налице **кумулативно,** за да е налице субект на престъплението. 
## **Основни качества на субекта на престъплението** 
### Физическо лице, Човек
Първото от тях е, че субектът е физическо лице, човек. **Не може да бъде субект на престъплението нещо, което не е човек** – вещ, ЮЛ. 

Това положение е категорично отразено в закона:

1. в **чл. 35, ал. 1 НК**, който гласи, че „наказателната отговорност е лична” (в НП не е възприет принципа за носене на отговорност за чуждо поведение както в ОП-упр) 
1. в **чл. 9, ал. 1 НК**, където престъплението е определено като деяние с определени свойства, а пък деяния могат да осъществяват само хората.
1. в **чл. 31 НК**, където се говори само за пълнолетно и непълнолетно лице, а само хората притежават качеството „възраст” в посочения смисъл.

Изводът е, че според действащото българско НП не може да се поставя въпросът за наказателна отговорност на нещо, което не е човек. 

Относно ЮЛ: участието на ЮЛ като страни по различни правоотношения се осъществява само **чрез поведението на техните представители** и ако последното има престъпен характер, за извършеното ще отговарят **наказателно** само физическите лица.
### Достигнало предвидената в закона възраст
Предвидената в закона възраст е период от време, изминал от раждането на лицето до дадения момент, в който преценяваме на каква възраст е то.

Това изискване е свързано с представата, че развитието на човешкия индивид е един **продължителен процес**, който се отнася до **три основни вида изменения на личността**: 

1. Физически; 
1. Психични (умствени); 
1. Обществени.

И само на опредена степен на физическо, умствено и обществено развитие може да се приеме, че физическото лице е в състояние да се съобразява с интересите на обществото и с изискванията, които то предявява към него. А времето, което човекът е преживял, е **основен фактор** за достигане такава степен за развитие. 

В НК във връзка с възможността физическите лица да отговарят наказателно са предвидени три категории лица (три основни възрастови граници):

**Малолетните лица** – малолетни са лицата, които не са навършили 14 години. Според чл. 32, ал. 1 НК те са абсолютно **наказателно неотговорни,** като това положение е **императивно**, а критерият е чисто формален и подлежи само на установяване, но не и на разискване.

**Непълнолетни лица** – непълнолетни са лицата, навършили 14 години, но ненавършили 18 години. Разпоредбата на чл. 31, ал. 2 НК приема, че те поначало са достигнали необходимата степен на физическо, умствено и обществено развитие, за да могат да отговарят наказателно за своите постъпки. Но поради особеностите, характерни за подрастващите, за непълнолетните е създаден **особен наказателноправен режим**.

**Пълнолетни лица** – пълнолетни са лицата, навършили 18 години. За тях законът установява **оборима презумпция**, че те са достигнали необходимата степен на физическо, психично и обществено развитие, поради което е възможно върху тях да се въздейства чрез методите и средствата на наказателното право (т.е. да носят наказателна отговорност, ако извършат престъпление). Важно е да се запомни, че тази презумпция е оборима. (31,ал.1)
### Да притежава нормална психика (да е вменяемо)
В чл. 31, ал. 1 НК е посочено, че лицето трябва да е извършило престъплението в състояние на вменяемост. Тук следва да се отбележи, че именно вменяемостта е другата предпоставка, наред с възрастта, лицето да е в състояние да разбира свойството и значението на своите постъпки и да ги ръководи в съответствие с обществените изисквания. 

### Основните качества на субекта на престъплението и принципното обосноваване на наказателната отговорност по българското НП. 
НП обосновава наказателната отговорност на субекта на основата на **съчетанието между необходимостта и свободата на волята на човека.** Наказателната отговорност се обосновава с възможността на индивида да избере поведение, което да е съобразено с природните и обществените необходимости или казано по-конкретно – със задължителните предписания на установения правов ред. 

От друга страна посочената възможност за избор на поведение съществува само за тези индивиди, които притежават **нормална психика** и **достатъчен социален опит и зрелост.** Тези качества позволяват на човека да избира между отделни варианти на поведение. Затова е и изискването за този минимум от качества. При тяхното наличие човекът не само **може**, но и е **длъжен** да **съобразява своето поведение** с установените правила.

Така във връзка с наличието на основните качества на субекта на престъплението принципно се обосновава и наказателната отговорност. 
## **Особени субекти на престъпление**
### Определение
Особените субекти на престъпление са лица, които **наред** с основните качества на субекта на престъплението **притежават и допълнителни** лични или обществени **особености (качества)**, посочени в закона и по които качества те се отличават от обикновените субекти на престъплението. 

Пример: „длъжностно лице”, „орган на власт”, „военно лице”, пол и др.
### Значение на допълнителните качества – проявява се в две насоки:
**Условие за осъществяване на даден вид престъпление в два случая:**

Специалните качества на дееца се изискват на първо място по основния състав на някои видове посегателства – пр. длъжностно присвояване, изнасилване, военни престъпления. В такъв случай съответният вид престъпление въобще не може да бъде извършено от лице, което притежава съответните качества (не може да те изнасили жена)

Специалните качества може да бъде и квалифициращо обстоятелство – пр. при убийството, кражбата, които могат да се извършват от всяко наказателноотговорно лице, но особените качества на субекта отразяват засягане на по-широк кръг от обществени отношения в сравнение с тези, които се увреждат при основния състав.

Проявява се във връзка с режима на наказателната отговорност – те се отнасят до възможността държавата да не я реализира изцяло или отчасти или пък обуславят засилена отговорност. 

Качествата на субекта са от значение за освобождаване от наказателна отговорност: освобождаване на непълнолетни по чл. 78 НК и когато се освобождава от наказателна отговорност пълнолетно лице с налагане административно наказание по чл. 78а НК.

Непълнолетието е от значение при освобождаване от изтърпяване на наложено наказание във връзка с приложение на условното осъждане и предсрочното освобождаване.

Накрая някои особени качества на субекта обуславят засилена наказателна отговорност, както е в случаите на рецидив или когато те са посочени като квалифициращо обстоятелство за дадения вид престъпление.
## **Вменяемост и невменяемост**
### Нормалната психика като условие за наказателната отговорност на гражданите
За да отговаря едно ФЛ наказателно, то трябва да притежава нормална психика и да е достигнало определената в закона възраст, достатъчния социален опит и зрелост. Нормалната психика се отразява с понятието вменяемост, а ненормалната – невменяемост.

Вменяемостта и невменяемостта **са основни качества на човешката психика**, които са свързани с принципното обосноваване на наказателната отговорност за извършеното престъпление. Вменяемото лице е способно да съобразява своето поведение със задължителните предписания на действащото право, докато невменяемото не може.
## **Вменяемост**
### Определение за вменяемост
Понятието вменяемост не е легално определено, а се извлича по аргумент от противното от легалното определение на понятието за невменяемост, дадено в **чл. 33, ал. 1 НК**. **Вменяемостта** (понятието) **е** **качество на човешката психика, което се изразява в способността на едно лице да разбира свойството и значението на постъпките си и да ги ръководи.**

### Същност на вменяемостта
Вменяемостта, като качество на човешката психика, включва **два момента -** интелектуален и волеви момент на вменяемостта. 

Интелектуален момент на вменяемостта свързан е със „способността на субекта да разбира свойството и значението на постъпките си”.

**Разбирането** **на свойството** е тази мисловна дейност, при която факти и явления от действителността се отразяват в съзнанието на дееца. Под **свойство на постъпките** разбираме това качество на постъпките, което ги характеризира от гледна точка на това **как** те **въздейства** върху действителността, т.е. **как я изменят**. Деецът ще е **могъл да разбира това свойство**, ако при осъществяване на поведението си е бил способен да осъзнае самото деяние и евентуалните изменения в останалите елементи от действителността, които то предизвиква.

**Значението на постъпката** е оценката, която се **дава от обществото на самата постъпка** и **на нейното въздействие** върху действителността като цяло. Субектът ще е могъл да разбира значението на постъпката, когато по време на деянието е бил способен да отрази в съзнанието си как обществото оценява самото деяние и останалите промени, които то предизвиква. Разбиране на Обществената оценка.

Интелектуалният момент съществува само при **кумулативна даденост** на тези две способности. Неговата психика трябва да е била в състояние, което му позволява да разбира и свойството, и значението на своите постъпки. **Едно лице няма как да осъзнае значението на своите постъпки, ако преди това не е осъзнало свойствата му**.

**Волеви момент на вменяемостта.** Волевият момент е **способността на лицето да ръководи постъпките си,** неговата възможността да ги насочва според осъзнатото тяхно свойство и значение. 

Тази способност е налице, когато човекът е в състояние на психиката, което му позволява да си наложи както **осъществяването** на определено активно поведение, така и **да се въздържи** от извършване на определени постъпки.

Кумулативност и отношение между интелектуалния и волевия момент. **Вменяемост = интелектуален момент и волеви момент:** Когато говорим за вменяемост, трябва да имаме предвид, че тя е налице, когато лицето притежава и двете способности. Вменяемостта е **единно качество** на човешката психика.

Отношение между двата момента. **Интелектуалният момент** **е** предпоставка лицето да може да ръководи постъпките си, т.е. той **е необходимо условие за наличието на волевия момент**. Решението на едно лице да предприеме или да се въздържи от определено поведение се основава на възможността за разбиране свойството и значението на това поведение.

Вменяемостта се изразява в способност, възможност. Вменяемостта се изразява във **възможност** (способност) за нормално осъзнаване на фактите от действителността и връзката между тях, както и за волево насочване на постъпките. Правно значение има само **наличието** на вменяемост **към момента на извършване**.

По въпроса дали едно лице отговоря наказателно **няма значение дали то е използвало тази своя способност** при осъществяване на конкретното деяние, тъй като при наличието й законът изисква всеки да я използва при избора си на поведение. Това, че някой не я е използвал, може да има отношение към въпросите за **вината** (форма и съдържание).
## **Невменяемост**
Невменяемостта е другото качество на психиката, от значение за наказателното право. С това понятие се отразява **отсъствието на възможност** дадено лице да избира своето поведение при познаване на нещата или да си налага да върши или да не върши нещо.

### Същност на невменяемостта
Невменяемостта е легално определена в чл. 33, ал. 1 НК, според който „Не е наказателноотговорно лицето, което действува в състояние на невменяемост – когато поради умствена недоразвитост или продължително или краткотрайно разстройство на съзнанието не е могло да разбира свойството или значението на извършеното или да ръководи постъпките си.” **Невменяемостта** е налице, когато отсъстват било интелектуалният и волевият момент на вменяемостта, било само волевият момент. 

В закона са очертани **два критерия** за установяване на невменяемостта:

1. **медицински** (**психиатричен**) – отразяващ причината за невменяемостта и 
1. **юридически** (**психологичен**) критерий – отразяващ наказателноправната същност на невменяемостта.

### Критерии за невменяемост

**Медицински (психиатричен) критерий**. Този критерий отразява медицинската (или още психиатрична) **причина за невменяемостта**. В закона за посочени два вида психиатрични причини: умствената недоразвитост (олигофрения) и разстройство на съзнанието, което може да продължително или краткотрайно. Общото между двете е, че те водят до неправилно възприемане на обективната действителност и от тук – до невъзможност за избор на поведение съобразно обществените изисквания.

### **Умствена недоразвитост (олигофрения).** 

Умствената недоразвитост (олигофрения) е едно патологично задържане развитието на главния мозък, при което отсъстват признаци на прогресиране. **Причините** за нея са различни – наследствена обремененост, увреждане на плода при бременността, различни фактори от ранна детска възраст – мозъчна травма или менингит. 

**Олигофренията има три степени**: идиотия, имбецилност и дебилност. 

**Идиотия:** това е най-тежката степен на умствена недоразвитост. При идиотията е налице пълно отсъствие на втора сигнална система. Идиотите се отличават с пълна невъзможност за каквото и да е съзнателна или волева дейност. **Идиотията е безспорна причина за невменяемостта.** 

**Имбецилност:** втората /средна/ степен на олигофрения. При нея има наченки на втора сигнална система, защото се наблюдава наличие на възможност за научаване на елементарни действия, на отделни прости думи и тяхното значение. Но при имбецилите отсъства каквато и да е способност за абстрактно мислене и съзнателна, волева дейност. **Имбецилите също винаги са безспорно невменяеми.** 

**Дебилност:** дебилността е най-леката форма на умствена недоразвитост (олигофрения). Дебилите притежават способност за елементарна практическа ориентация, но са неспособни за абстрактно мислене и за оценяване на различни по-сложни ситуации. **Теоретично се приема, че те могат да са вменяеми в някои по-прости ситуации** – кражба, телесна повреда и пр.
### Разстройство на съзнанието
Разстройството на съзнанието е втората медицинска причина за невменяемостта по нашия закон и се изразява в съществено нарушаване на нормалната психична дейност, на правилното функциониране на главния мозък. 

Проф. Ненов разделя двата вида разстройство на съзнанието на две самостоятелни медицински причини, но проф. Стойнов ги разглежда като разновидности на едно и също явление, тъй като и в двата случая се касае за еднакви по същността си особености на психиката, касае се за неправилно функциониране на главния мозък.
### Видове разстройство на съзнанието: 
**Продължително разстройство** на съзнанието – при него се касае за различни форми на хронични душевни страдания, свързани с прогресивно нарушаване дейността на главния мозък, при което процесът може да се развива от деградация към деменция или теоретично и към оздравяване. Такива заболявания са шизофрения, циклофрения, епилепсия и някои др.

**Краткотрайното разстройство** на съзнанието – временно смущение във функционирането на главния мозък, което се дължи на временно действаща външна причина. Крайният ефект при него все пак е нарушаване на правилното функциониране на главния мозък. Но тук за разлика от продължителното разстройство имаме една външна причина и когато тя отпадне, нормалното функциониране на главния мозък се възстановява. Именно затова е краткотрайно. Такива временни причини могат да са: наркотичен глад, патологичен афект и др. 

Умствената недоразвитост и разстройството на съзнанието по нашето право са единствените медицински причини, които обуславят невменяемост. Други по-леки отклонения като психози, неврози, полови извращения и пр. не са причини, обуславящи невменяемост.
### Юридически (психологичен) критерий 
Юридическият (психологичен) критерий отразява резултата, до който води медицинската причина. Според чл. 33, ал. 1 НК тя трябва да е довела до това, че лицето „**не е могло** да разбира свойството **или** значението на извършеното **или** да ръководи постъпките си”. Иначе казано следствието на психиатричната причина е психично състояние, което се характеризира с отсъствие на интелектуалния **или** на волевия момент на вменяемостта. 

### Съотношение между медицинският и юридическият критерий
**Медицинският и юридическият критерии се намират в отношение на причина и следствие**. Поради това отсъствие на вменяемост (следствие) не може да има, ако не съществува психиатрична причина, която да го породи. От друга страна наличието на **разстройство на съзнанието** (причина) само по себе си не означава, че следствието винаги ще се прояви. Поради това то трябва да бъде **установено** във всеки конкретен случай. По-различно е положението при **умствената недоразвитост**. Когато се касае за **идиотия и имбецилност** винаги и без изключение страдащото лице е невменяемо. А при **дебилност** също трябва да се установи дали деецът е бил невменяем при осъществяване на деянието.

### Невменяемостта трябва да е налице към момента на деянието
Невменяемостта е основание за **наказателна неотговорност** само, ако **в момента на деянието** лицето не е притежавало изискуемите от закона интелектуални или волеви способности, които са условие за търсене на наказателна отговорност. 

**Невменяемостта се преценява към момента на извършване на деянието**. От тази гледна точка няма наказателноправно значение дали лицето **преди** или **след** извършване на деянието е притежавало тези способности, т.е. е било вменяемо. 
## **Значение на разстройството на съзнанието след извършване на престъплението**
Психичното разстройство след деянието е нерядко явление. Понякога лицата го имитират и се стремят да го демонстрират, но го има и като действително явление. 

Поради това законът предвижда в чл. 33, ал. 2 следното „Не се налага наказание на лице, което е извършило престъпление, когато **до произнасяне на присъдата** изпадне в разстройство на съзнанието, вследствие на което не може да разбира свойството или значението на своите постъпки или да ги ръководи. Такова лице подлежи на наказание, ако оздравее.” 

Така е, защото когато лицето изпадне в състояние на невменяемост **след деянието, но преди присъдата**, преди всичко то **не може да възприема** съзнателно въздействието върху него, а от тук става невъзможно и да бъдат постигнати **целите на наказанието**. 

Същевременно, изпълнението на наказанието винаги е свързано с това осъденият принудително да бъде подложен на определени ограничения в правата му. А това по необходимост предполага възможност както да разбира своето поведение, така и да го ръководи съобразно изискванията, които произтичат от съдържанието на наказанието (т.е. така то ще може да се съобрази с изискванията, които произтичат от режима за изтърпяване на наказанието). 

**Тази хипотеза е различна от невменяемостта по време на деянието**: Тъй като в момента на деянието деецът е бил **вменяем** и след това изпада в такова състояние на невменяемост, поначало той е **наказателноотговорно лице.** Последвалата невменяемост е само пречка за реализирането на НО. Това следва от последното изречение на чл. 33, ал. 2 НК: „Такова лице подлежи на наказание, ако оздравее”. 

**Ако след** **произнасянето на присъдата** лицето изпадне в състояние на **невменяемост**, то вече е наказано и наказанието подлежи на изпълнение, но ще се наложи осъденият да бъде лекуван по време на изтърпяването му.

Принудителни медицински мерки: Чл. 34 НК предвижда, че по отношение на лицата, визирани в чл. 33 НК, т.е. лицата, които са извършили общественоопасното деяние в състояние на невменяемост и тези, които са изпаднали в такова състояние преди постановяване на присъдата могат да бъдат приложени съответните **принудителни медицински мерки**, когато това е предвидено в НК.

Тези ПММ са уредени в Глава XI от Общата част на НК (чл. 89-92), озаглавена именно „Принудителни медицински мерки”. Спорно е дали мястото на уредбата на тези мерки е в НК, тъй като материята е административна, като Наказателното право свършва до предвиждането на възможност по принцип такива мерки да се прилагат в чл. 34 НК.

Фактически тези мерки са свързани с някаква степен на принудително въздействие и изолация на лицето от обществото. В естеството си тези мерки не са наказание, като разликата между двете е в: 

1. Характера на ПММ**,** които от гледна точка на юридическа та си природа нямат санкционен, а имат лечебен и отчасти превантивен характер. 
1. Цел на ПММ**:** ПММ се налагат с различна цел – лекуване на лицето и неговата изолация, докато трае процеса на лечение.

