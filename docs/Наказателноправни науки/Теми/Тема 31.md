---
title: Въпрос 31
---
# **Въпрос 31. Престъпно отнемане на вещи – кражба и грабеж.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2031.mp3" type="audio/mpeg">
        </audio>
    </div>

## **Обща характеристика**
Обща характеристика на глава пета – престъпления против собствеността. Правната уредба е в глава пета от особената част на НК. Родов обект на престъпленията в тази глава са обществените отношения, които осигуряват нормалното упражняване на правото на собственост, владението и държането на вещи. Тоест за разлика от преобладаващата част от престъпленията до момента, където се уврежда самото право, тук престъплението препятства възможността правото да се упражнява свободно. Правото на собственост не се транслира тук. Единственото, което може да се случи, е да се прехвърли фактическата власт. Има изключения, в които се изисква прехвърляне на собственост.

Обща особеност на тези престъпления е, че при всички тях задължителен е имущественият елемент, а именно – вещ. При някои престъпления против собствеността годен предмет са само движимите вещи. При други обаче годен предмет са и недвижимите вещи. Има и престъпления, при които имущественият предмет е определен по-общо с термина “имущество”. Няма обаче престъпление против собствеността, при което такъв имуществен елемент да липсва. Самият НК си казва кои вещи могат да бъдат предмет на съответното престъпление. Има престъпления против собствеността, при които освен имуществения предмет, има и друг предмет. И това обичайно е ФЛ, което упражнява фактическата власт върху вещта. В тези случаи съответното престъпление е престъпление с два предмета, а не със заместващ имуществения предмет ФЛ. По правило субект на тези престъпления може да бъде всяко наказателно отговорно лице. При някои престъпления против собствеността обаче макар изрично да не е посочено от механизма на извършване на престъплението се извежда особено качество на субекта. Има и престъпления против собствеността, при които особеното качество на субекта е изрично посочено отново. С оглед формата на вина в преобладаващата си част престъпленията против собствеността са умишлени. Единствено при унищожаването и повреждането като престъпления против собствеността, се наказва и непредпазливото му извършване. В чл. 218б, който се намира накрая на главата, е формулирана особена норма, въз основа на която при извършване на някое от изчерпателно изброените в ал. 1 на 218б престъпления против собствеността и при наличие и на другите кумулативни условия по чл. 218б, ал. 1 е предвидена възможност без да се променя престъпния характер на извършеното, на деецът да се наложи административно наказание. И това го запомнете. Приложимостта на чл. 218б не прави извършените деяния административни нарушения. Маловажните случаи означават, че вече е установено извършено престъпление и реакцията е чрез административно наказване, а не чрез наказване по смисъла на НК. Чл. 218в пък предвижда кои престъпления против собствеността са от частен характер. 

Системата на престъпленията по глава пета включва няколко групи престъпления. **Първата такава група са престъпните отнемания**. Към тази група се отнасят кражбата и грабежът. Престъпни отнемания защото, за да се извърши съответното престъпление е необходимо фактическата власт върху вещта да се намира в лице различно от дееца. При тези две престъпления деецът придобива фактическата власт в резултат на извършване на съответното престъпление. Имуществен предмет на престъпните отнемания могат да бъдат само чужди на дееца движими вещи. И при двете престъпления се изисква наличие на присвоително намерение като допълнителен субективен признак, което от своя страна означава, че и двете са възможни само при пряк умисъл. И при двете престъпления субект на престъплението може да е само наказателноотговорно лице, което няма права по отношение на имуществения предмет. Тоест въпросът има ли извършена кражба или грабеж може да възникне само когато властта е преминала във фактическата власт на дееца и само ако вещта не негова и това е в резултат на престъплението. 

Втората група са **престъпните присвоявания**. Към тази група се отнасят длъжностното присвояване, обсебването, несъобщаване за намерена вещ и несъобщаване за открито съкровище. Общото при престъпните присвоявания е, че тези престъпления могат да бъдат извършени само ако имущественият предмет се намира във фактическата власт на дееца, а той я упражнява на правно основание – относимо към длъжностното присвояване и обсебването. Изпълнителното деяние “присвои” означава, че деецът извършва акт на противозаконно разпореждане с имуществения предмет, тоест разпореждане в противоречие с правното основание, на което държи вещта. При всичките престъпни присвоявания годен предмет са движимите вещи, чужди на дееца. Има един теоретичен спор за длъжностното присвояване. Разликата с престъпните отнемания е фактическата власт, под която се е намирала вещта към момента на извършване на престъплението. 

Третата група престъпления против собствеността условно можем да ги определим като **извършени по особен начин**. Особен начин, защото при престъпните отнемания и при престъпните присвоявания, деецът въздейства директно върху имуществения предмет. В тази група престъпления, където са измамата и изнудването, деецът въздейства върху друго ФЛ (втори предмет на престъплението измама или изнудване) и последва разпореждане с имуществения предмет. Има опосредяване с ФЛ. И при двете престъпления към тази група годен предмет са както движими, така и недвижими вещи. Механизмът на тяхното извършване изисква физическото лице предмет да се разпореди с имуществения предмет, в резултат на което да се причини нему или другиму имотна вреда. И двете престъпления изискват допълнителен субективен признак – целта деецът да набави за себе си или другиго имотна облага. 

И последната група престъпления против собствеността можем да я наречем най-**общо други престъпления против собственостт**а. Към тях се отнася унищожаването и повреждането на вещ, вещното укривателство и злоупотребата на доверие.
## **Кражба** 
Кражбата е едно от престъпленията, които фактически определят облика и динамиката на престъпността и всъщност в годините две са престъпленията, които спорят за златния медал в тая печална статистика – кражбата и ПТП-тата със съставомерен резултат. Тия две групи като цяло формират над 50% от всички извършени престъпления. Едва ли има семейство, което да не е засегнато от престъплението кражба – откраднато колело, взломна кражба чрез разбиване на здрава врата.

Също така при кражбата е най-висок процентът на рецидивната престъпност и дори достигат високи размери – 15, 16 пъти едно лице бива осъждано за извършване на кражби. Борбата с това голямо зло не може да се води само и единствено със средствата на НП. Всъщност кражбата е във високата степен продукт на обществените отношения, състоянието на обществото.

1. Чл. 194

Основният състав е в чл. 194. Нека анализираме подробно основния и след това квалифицираните случаи на кражба. По отношение на субекта няма някакви особености. Казано е “който” и наистина статистиката показва, че кражбата може да се извършва от всяко наказателноотговорно лице. А ако има някаква значение субекта, това е квалифициран случай – чл. 195, т. 6 (от длъжностно лице, което се възползва от служебното си положение). Характерното за кражбата, а и за грабежа е отношението между субекта и предмета на престъплението. Защото при тези две престъпления деецът няма преди осъществяване на деянието фактическата власт върху вещта. Някой друг осъществява фактическата власт върху вещта и затова изпълнителното деяние е свързано с отнемане на тази вещ. Отнемането означава прекратяване на едно досегашно владение върху вещта, или по-скоро прекратяване на една фактическа власт върху вещта. Това не е владение по смисъла на Вещното право, а в смисъл – фактическа власт. Това е особено важно обстоятелство, което характеризира кражбата и грабежа – а именно обстоятелството, че преди деянието вещта се намира у друг и деецът установява своя фактическа власт върху тази вещ. 

Предметът на кражбата е движима вещ. Кои вещи са движими и недвижими пише в ЗС. Доктрината, понеже си няма работа, чопли по друг въпрос – че предмет на кражбата могат да са предмети, които имат не само парична стойност, но и т.н. афективна стойност (когато е уникална и представлява определен интерес за нейния собственик). Например някаква уникална снимка, важна за някое семейство. Когато се говори за стойност се има предвид преди всичко парична стойност, но така или иначе в някои случаи предмет на кражбата е и вещ с такава стойност. Следващата характеристика на предмета на това престъпление е, че тази движима вещ трябва да е чужда. Не трябва да принадлежи на дееца. Изрично чл. 194, ал. 2 казва, че кражба има и тогава, когато част от вещта принадлежи на виновника. Предметът е със стойност на другата част, която е чужда и не принадлежи на извършителя. Отнемането на една чужда движима вещ е кражба, когато е извършено без съгласието на нейния собственик. Следователно няма да има кражба, ако собственикът на вещта е съгласен тя да бъде взета от друго лице. От субективна страна няма съмнение, че кражбата е умишлено престъпление, осъществявано с пряк умисъл, като деецът има в съзнание си за разбиране за всички признаци на престъплението – че е чужда, движима, отнема едно владение и установява свое. Характерно е и специфичното намерение, с което се осъществява това отнемане, а именно деецът противозаконно да присвои вещта. Това означава да започне да счита вещта като своя с всички произтичащи от това последици – да я ползва, да се разпорежда с нея и да е в неговата фактическа власт. 

1. Чл. 195

Квалифицираните случаи на кражба са уредени в чл. 195. Голяма част от тълкуванията които ще дадем с тези квалифицирани случи на кражба се намират в **Постановление 6 от 1971, което е частично допълнено с Постановление 7 от 1987.** 

Става въпрос за това, че очевидно тук законодателят е прибавил определени признаци, които правят тези видове кражба по-тежко наказуеми. Тези квалифицирани обстоятелства са или с оглед субекта на престъплението, или с оглед особености на предмета на престъплението, или с оглед на начина на посегателство, или с оглед на други обективни обстоятелства като време, място на осъществяване на деянието. Често получавате въпрос за някой от тези състави. 

Чл. 195, ал. 1, т. 1 – ако е извършена по време на пожар, война, катастрофа или друго обществено бедствие. Важни тук са няколко неща. Първо, че законодателят (и това изрично се казва от ВС в немалко решения), има предвид извършване на кражбата по време на общественото бедствие или непосредствено след него докато все още трае тази особена обстановка. Особеността е свързана с особената обстановка, в която се извършва кражбата, защото деецът се възползва от нея. И вие виждате, че при някакво бедствие масово се разграбват магазините, т.н. мародерство, защото е по-лесно – достъпът е по-лесен и органите на реда са заети с бедствието. 

Чл. 195, ал. 1, т. 2 – ако откраднатата вещ не е под постоянен надзор. ВС е тълкувал този случай на квалифицирана кражба и казва, че за този случай може да се говори, когато вещите са оставени на обществено доверие. 

Чл. 195, ал. 1, т. 3 – изключително важна. Това е т.н. взломна кражба. Тя казва – ако е извършена чрез разрушаване, повреждане, подкопаване на здрави прегради. Това е с оглед специфичния начин на осъществяване. Той предполага в основата си деецът да разруши някаква преграда, която е направена здраво за защита на лица или имот. Думата “здраво” не бива да ви подвежда, тъй като се намират екзаминатори, които задават въпроса – добре, имате витрина на бижутерски магазин, която е със стъкло, което се чупи с камък. Дето се вика с плюнка ще го счупиш. Съдът ще ви осъди за взломна кражба, защото взломна кражба е винаги налице в случаите, когато вещта е отделена по някакъв начин чрез преграда, функцията на която е именно да обозначи ограничения достъп до нея. Още по-гадните екзаминатори задават следния въпрос – как ще квалифицирате кражбата от куфар от лентата на летище София. Харесвате си куфар, взимате го и се изнасяте покрай митничаря, защото вие не сте с куфар. Ако ви хване зорката ръка на полицията трябва да ви кажа, че ще ви образуват взломна кражба, защото куфарът сам по себе си е една преграда, която казва “не ми пипай вещите”. А и чисто фактически трябва да преодолеете преградата. **Тълкувателно решение № 51/1989 ОСНК** 

Чл. 195, ал. 1, т. 4 – тъй като това са често срещани случаи в практиката. МПС, техническо средство или специален начин. 

Първата хипотеза – МПС-то (казва ВС) трябва да служи, както да придвижа извършителя до кражбата, така и да се превозят с него отнетите вещи. При този състав съучастието поставя редица въпроси. Има и такива дела, в които е използвана каруца. Съдът обаче казва – не, трябва да е МПС. Законът трябва да се прилага стриктно. Два примера. Единият – имаме крадец, който е специализиран в кражба на бижута. Паркира си автомобила на съседната улица, краде си, качва се на колата и си заминава. Втори пример – крадците отиват с голям камион и натоварват 20 тона цигари. При втория имаме използване на МПС защото в случая МПС позволява на крадците да осъществят фактическа власт върху предмета на престъпление, без МПС няма как да извършат и довършат престъплението.

Другите две алтернативи са техническо средство или специален начин. Първата от тях е характерна за някои от видовете кражба – апартаментските кражби, кражбите от МПС, кражби на МПС и по-малко при джебчийската кражба, там рядко се използва техническо средство, макар че можете да си измислите някакви щипци. Няма значение какво ще е това техническо средство. Това е кирката, с която са разбили вратата ми, това са и устройствата с които се блокира алармата или напоследък – заключването на вратите на колите, шперц. 

Последната хипотеза е специален начин. Тя трябва да се разбира, че това е налице, когато деецът е проявил особена ловкост или умения, за да достигне до вещта и респективно да я отнеме. Специален начин (особена ловкост) ще е и покатерване по висока стена/растение, влизане през малък прозорец и други подобни. Това са всички онези действия и умения, които не се притежават от средностатистическият човек.

Чл. 195, ал. 1, т. 5 – изисква се кумулативно наличие на няколко особености: 1. Кражбата да е извършена от 2 или повече лица (съизвършители); 2. Тези 2 лица предварително да се сговорили за осъществяването на кражбата. То се характеризира с обективна и субективна особеност. От обективна страна – съгласието да не е постиганото непосредствено преди започването на ИД; от субективна страна – предварителен общ умисъл; 3. Кражбата да не представлява маловажен случай – от аргумент на противното чл. 93, т. 9 НК.

Чл. 195, ал. 1, т. 6 – особености на субекта – ако е извършена от длъжностно лице, възползвало се от служебното си положение. Длъжностно лице по смисъла на чл. 93, т. 1, второ – касае се за извънслужебна дейност на такова лице и трето – че то само се възползва от това си положение и по този начин е улеснен достъпът му до вещите, които отнема. Във всички случаи тази точка следва ясно да се отграничава от длъжностното присвояване по чл. 201, защото и в двата случая субектът е длъжностно лице, но доколкото тук говорим за кражба, ясно е, че длъжностното лице няма фактическата власт върху вещта, за да е кражба. При длъжностното присвояване вещта се намира преди извършването на деянието, в субекта, който има фактическа власт по силата на своето служебно положение. При длъжностното присвояване е налице присвояване – неправомерно разпореждане с вещта. 

Чл. 195, ал. 1, т. 7 – в немаловажни случаи, ако е извършена повторно; Изисква се кражбата да се явява специален рецидив и да не е маловажен случай (както предходната, така и новата да не са маловажен случай!) 

Чл. 195, ал. 1, т. 8 – ако кражбата е извършена от гроб на покойник. Това влиза в друга хипотеза – на обществено доверие, без надзор – тук просто е квалифицирано на другата точка. Подобни посегателства по-скоро засягат морала и не толкова акцентът трябва да е върху собствеността. Това по-скоро прилича на хулиганство – засяга се обществения морал, спокойствие на гражданите, техните чувства и не толкова накърняване на правото на собственост, защото ясно е, че ако вещи с малозначителна стойност са откраднати, няма да има престъпление. Останалите случаи са свързани с особености на предмета на кражбата.

**Чл. 195, ал. 1, т. 9** – случите когато кражбите е извършена от лице по смисъла на чл. 142, т. 6 – 8.

**Чл. 195, ал. 1, т. 10 –** случите, когато предмет на кражбата са взривни вещества, пиротехнически изделия, оръжия или боеприпаси за огнестрелни оръжия; Следва да се тълкува като имаме предвид и ал. 3 на същия член. При ал. 3 не е достатъчно да има такава особеност на предмета на кражбата, а е важно мястото и от където се осъществява. При конкуренция предимство има разпоредбата на ал. 3 

**Чл. 195, ал. 1, т. 11** - ако кражбата е с цел набавяне на средства за извършване на престъпление по чл. 108а, ал. 1, 2, 6 или 7. Прима се във връзка с Директива на ЕС.

**Чл. 195, ал. 1, т. 12 –** ако предмета на кражбата е МПС. Това пак напомня т. 2, но законодателя е решил пак да се придържа към това, да посочва конкретно, поради големия брой престъпления именно с такъв предмет.

**Чл. 195, ал. 2** – предметът на кражбите е в големи размери. ТР 1 1998 г. на ОСНК – големи размери предполага 70 пъти минималната работна заплата към момента на осъществяване на престъплението. Или в особено големи размери – чл. 196а, като по-тежко квалифициращ признак е и особено тежкият случай. Кой случай е особено тежък, казва чл. 93.

**По-леко наказуемите случи на кражба.** Маловажни случи на кражба по смисъла на чл. 194, ал. 3. На второ място, това са тези по чл. 195, ал. 4. Това са маловажни случаи, свързани само с част от квалифицираните кражби по смисъла на т. 2 и 6

**Двата типа специфични разпоредби**. **Субсидираните случи на приготовление за кражби** – чл. 195, ал. 5, във връзка с ал. 1, т. 3, 4 и 12 – само до толкова до колкото няма опитано престъпление от съответния вид.

**Чл. 197** – ако до приключване на съдебното следствие в първоинстанционния съд откраднатата вещ бъде върната или заместена – смекчаване на наказателната отговорност. Не може да говорим за леко наказуеми случи на кражба тук, защото дефинираме поведение което следва извършването на кражба. Поощрителна норма. Не характеризира престъплението към момента на неговото осъществяване. Кои са предпоставките тук? 1. До кой момент може да се случи ; 2. Кой може да върне или замести вещта – само крадеца или всяко лице? – няма значение дали е дееца или ТЛ. Когато деецът е съпричастен към това да могат да бъдат върнати, това достатъчно ли е да може да се възползва от поощрителната норма на чл. 196? – ами да. Малко по-сложна хипотеза сега: Ако този комуто деецът подскаже къде е скрил вещта, вземе че ги открадне, какво става? – ще се зачете ли ако не са върнати, защото Пешо ги е откраднал? – ще се възползва пак, ако заловят Пешо и се върнат вещите, ако обаче не го заловят или Пешо вече се е разпоредил с вещите, тогава няма да може да се възползва. 

Ами ако деецът признае че е откраднал вещи на стойност 100 000, обаче понеже вече е изконсумирал 5 000, и може да върне 95 хиляди, ще може ли да се възползва от поощрителната разпоредба? – общо взето няма да може, но ще го счетем като смекчаващо обстоятелство.
## **Грабеж**
Второто престъпление, което ще разгледаме, е грабежът. При анализа на грабежа до голяма степен сме облекчени предвид подробния анализ на кражбата. Грабежът е уреден в раздел втори, чл. 198 и сл. Чрез грабежа се засягат обществените отношения при кражбата, но той има комплексен ефект, защото освен тях, при грабежът се засягат и обществените отношения, свързани с личността. **Водещо е обстоятелството обаче, че се засягат обществени отношения, свързани със собствеността**. Съставно престъпление – кражба и принуда. Тези два акта се намират в определено съотношение помежду си. Обикновено принудата при типичния случай на грабеж предхожда отнемане. Тя е насочена към сломяване съпротивата на пострадалия и в този смисъл улеснява или прави възможно отнемането, което е последващо. Принудата е методът, начинът, средството, с което се сломява личността на собственика. Принудата е сила или заплашване, като законодателят е счел за необходимо да изясни какво е заплашване във втората алинея. Тоест или физическа сила, или психическо въздействие. Често, споменавали сме при изнасилването, една и съща принуда може да бъде акт на няколко престъпление – грабеж и изнасилване. В ал. 2 се казва кога ще имаме физическа принуда, която казва какво е заплашване - застрашаване с такова непосредствено деяние, което излага на тежка опасност живота, здравето, честта или имота на заплашения или на друго някое **присъстващо лице**. Значи може да е заплашването насочено към различно присъстващо лице. Субективна страна – пряк умисъл.

В третата алинея на чл. 198 е уреден един специфичен случай на грабеж – теорията го нарича грабежоподобна кражба. Чл. 198, ал. 3 – грабеж е и всяка кражба, при която завареният на мястото на престъплението употреби сила или заплашване, за да запази владението върху откраднатата вещ. Казах ви, че в обичайния случай принудата предхожда кражбата. Но тук е обратното. Деецът извършва кражба, но е хванат и за да запази владението, употребява сила или заплашване. Тоест тук принудата следва кражбата. Единственият проблем в практиката е изразът “завареният на местопрестъплението”. Дали трябва да е точно заварен на местопрестъплението? Важно според ВС е владелецът да не е прекъснал окончателно своето владение. Ще поясня. Ако едно лице извърши кражба в магазина, вземе вещите, но на излизане бъде забелязан от стражар, полицай, кмет и бъде подгонено и собственикът го настига в края на селото и там деецът употребява сила или заплашване, ще сме в тази хипотеза, защото все още не е прекъснато владението. Друг щеше да е случаят, ако в междучасието някой ми беше откраднал чантата и след пет дни го виждам с чантата ми и тогава употребява сила – тогава ще е налице съвкупност. Ако принуда се употреби за да може просто деецът да не бъде заловен, тогава няма да имаме грабеж. Ако открадна чувал и бия два шамара на охранителя, хвърлям чувала и бягам – ще имаме реална съвкупност от опит за кражба и телесна повреда, но не и грабеж. 

Съгласно ал. 4 грабеж има и в случаите, когато деецът привежда жертвата в безсъзнание или тя се намира в беззащитно състояние. Смисълът е все един – чрез принудата или поради безпомощното състояние или чрез привеждането на лицето в безсъзнание се стига до ситуация, в която жертвата не може да окаже съпротива.

**По-тежко наказуеми случаи на грабеж (по-леко случи няма) – спираме се само на някои по особени ситуации** 

чл. 199, ал. 1, т. 2 – изразът използван от закона е „кражби или грабежи“. Трябва ли да са извършени повече от 1 от престъпленията, за които са се сговорили предварително или е достатъчно сговорът да обхваща повече от 1 престъпление и първият осъществен грабеж да ни дава основание за по-тежка квалификация. Второто е вярно

Имаме и една ескалация в квалифицираните състави – първо започваме с тежка телесна или средна телесна повреда по чл. 199, ал. 1, т. 3. Ако тази тежка или средна телесна повреда доведе до смърт – то това е вече по чл. 199, ал. 2, т. 1 – тоест ние не сме искали да го убием, а само да отнемем веща – тук имаме сложна форма на умисъла. Деецът е искал и целял да открадне веща. С пряк умисъл е действал към тежката и средната телесна повреда и с евентуален умисъл към убийството. Ако е цял убийството – имам пряк умисъл и вече сме по чл. 199, ал. 2, т. 2. Ако помните по чл. 116 убийство с користна цел, трябва да се отграничава от грабежа с убийство, защото обектът е различен и защото с користна цел – за в бъдеще една имотна облага, а тук принудата ескалира до най-тежката си форма, за да се получи имотна облага сега, в конкретния момент

**Чл. 199, ал. 2, т. 3 –** единственият случай при който се прави изключение от иначе общия принцип че не би следвало да се предвиждат възможно най-тежките по вид наказания за имуществени престъпления когато те не са придружени със смърт: особено големи размери, ако деецът е бил въоръжен, наказанието е лишаване от свобода от петнадесет до двадесет години, **доживотен затвор или доживотен затвор без замяна**. Съдът може да постанови и конфискация на цялото или на част от имуществото на виновния. Това е неприемливо законово решение.

Приготовлението към грабеж е наказуемо (и по основния, и по квалифицираните състави) – чл. 200. При грабежа не се гледа само стойността на откраднатото, така че дори да е маловажна стойността му, случаите стигат до съда и в голяма част от случаите, извършителите биват наказан.
