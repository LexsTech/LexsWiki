---
title: Въпрос 73
---
# **Въпрос 73. Предаване на съд и подготвителни действия за разглеждане на делото в съдебно заседание.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2073.mp3" type="audio/mpeg">
        </audio>
    </div>

## **Обща характеристика**      
Разпоредителното заседание за предаване на съд е въведено с последните изменения на НПК. Идеята на законодателя е след това заседание да се преклудират исканията за връщане на делото на прокурора от първа, въззивна и касационна инстанция, за да се осигури бързина на процеса. Важното е, че няма преклузия за исканията, свързани с допускането, събирането и проверката на доказателствения материал. 

Става въпрос за самостоятелен стадий на наказателния процес. Този извод е верен, защото дейността в тази част на процеса се характеризира със свои самостоятелни и строго специфични форми и институти, както и със строго специфична непосредствена задача. 

Задачата на този стадий е: 

- Да се образува съдебното производство. 

- Да се насрочи и подготви разпоредителното заседание. 

- Да се проведе разпоредителното заседание за предаване на съд и за подготовката на съдебното заседание. 


Този стадий е абсолютно неизбежен, винаги задължителен, но само по делата от общ характер, по които е внесен обвинителен акт. От това правило обаче има изключение, когато делото е внесено с обвинителен акт, но досъдебното производство е реализирано по реда на особените правила на бързото производство (чл. 358, ал. 4 НПК) 

В този стадий може да се приключи и самият наказателен процес, когато напр. именно на този стадий делото се прекрати поради смърт, давност и др. (чл. 250 НПК). 

В този стадий при никакви условия не могат да се решават въпросите по съществото на делото, защото, не могат да се извършват следствени действия, което означава, че не могат да се събират и проверяват доказателства. Не може да се оценява и събраният и проверен по делото доказателствен материал. Това означава, че не могат да се проверяват нито фактическите положения, приети за установени, нито правната квалификация на деянието, така както са отразени в обвинителния акт на прокурора. 

В този стадий се конституират окончателно страните по делото (чл. 248, ал. 2 НПК). В съдебното заседание не могат да се конституират нови страни. Изводът следва от чл. 77, ал. 3 и чл. 85, ал. 3 НПК, според които разпоредби, молбата за конституиране на частен обвинител и граждански ищец се подава най-късно до започване на разпоредителното заседание. Освен това, отменена е разпоредбата на чл. 271, ал. 6 НПК, според която съдът в съдебното заседание може да се произнася по направените искания за конституиране на нови страни. Следователно може да се направи извод, че е въведено ново правило, според което страните се конституират по-рано – не до началото на съдебното следствие пред първоинстанционния съд, а до началото на разпоредителното заседание. 

Въведена е забрана в разпоредителното заседание да се обсъждат нарушения, свързани с допускането, събирането, проверката и оценката на доказателствата и доказателствените средства (чл. 248, ал. 4 НПК). Това означава, че не могат да се правят възражения, че разследването не е било обективно, всестранно и пълно, т.е. че е налице непълнота на доказателствения материал, нито че са допуснати съществени процесуални нарушения при неговото допускане, събиране, проверка и оценка. Такива нарушения не са предмет на обсъждане, тъй като в този стадий на процеса не се решават въпроси по съществото на делото. 

Могат да бъдат обаче предмет на обсъждане всички други процесуални нарушения, довели до ограничаване на правата на обвиняемия или пострадалия и неговите наследници. Именно тези възражения се преклудират, защото не могат да се правят в съдебното заседание на първоинстанционния, въззивния и касационния съд, след като не са били поставени на обсъждане в разпоредителното заседание или са приети за несъществени (чл. 248, ал. 3 НПК). Такава преклузия е допустима, тъй като решаването на въпроса за допуснати нарушения на НПК, които ограничават правата на лицата, не е въпрос на вътрешно убеждение, а въпрос, свързан единствено с прилагането на закона. А е азбучно известно, че тълкуването и прилагането на закона не се извършва по вътрешно убеждение. 

Определението на съда по повод допуснати или не съществени процесуални нарушения подлежи на обжалване и протестиране по реда на гл. 22 НПК (чл. 249, ал. 3 НПК), което е гаранция за процесуалните права на страните. 

От друга гледна точка, този стадий може да се определи и като средство за осъществяване на съдебен контрол върху дейността на органите на досъдебното производство. Изводът е верен, тъй като, ако са допуснати съществени процесуални нарушения, делото се връща на прокурора за тяхното отстраняване (чл. 248, ал. 1 , т. 3 НПК). Подлежат на задължителен съдебен контрол и взетите на досъдебното производство мерки за процесуална принуда (чл. 248, ал. 1, т. 6 НПК). 

Предвид специфичните задачи, които се решават на този стадий, при извършването на дейността, някои принципи въобще не намират проявление (обективна истина, вътрешно убеждение, непосредственост, устност и т.н.), а на други принципи проявлението е твърде ограничено. 

В този стадий се проверява допусната ли е очевидна фактическа грешка при изготвянето на обвинителния акт. Нещо повече, за първи път е уредена и специална процедура за отстраняването на същата по реда и правилата на чл. 248а НПК. 

Участниците, които извършват или вземат участие при извършването на дейността в този стадий са : 

1. председателят на съда, който образува съдебното производство и разпределя делото на съдия-докладчик. 

2. съдията-докладчик, който насрочва разпоредителното заседание и изпраща препис от обвинителния акт на подсъдимия, както и съобщенията за насроченото заседание на всички заинтересовани лица. 

3. съставът на съда, който провежда разпоредителното заседание. Това е съдебният състав, който ще прoведе и самото съдебно заседание. Ако делото трябва да се разгледа еднолично от съдия, очевидно това ще бъде съдията-докладчик, ако трябва да бъде тричленен или съответно петчленен състав, този трябва да е и съставът в разпоредителното заседание. 

4. прокурор, подсъдим, частен обвинител, граждански ищец и ответник са другите страни, които се конституират и вземат участие в разпоредителното заседание. 

## **Действия, които се извършват и решения, които се вземат в този стадий на процеса**
Ако се имат предвид специфичните задачи, които се решават, дейността в този стадий, макар и условно, може да се раздели в три самостоятелни етапа: 
### Първи етап: Образуване на съдебното производство.
Съдебното производство се образува по внесен обвинителен акт или частна тъжба по дело от частен характер от председателя на съда (чл. 247 НПК). При внесен обвинителен акт председателят на съда не може да откаже да образува съдебно производство. Обвинителният акт обаче трябва да отговаря на всички формални задължителни реквизити, които са условие за неговата валидност: компетентен орган, името на лицето, което се привлича като обвиняем и формулираното обвинение. 

Внасянето на обвинителния акт в съда по своята същност, според понятийния апарат на НПК, е „повдигане на обвинение пред съд”, а според понятийния апарат на Конституцията е „привличане към наказателна отговорност”. Друг е въпросът, че тези формулировки са равнозначни. Председателят на съда не може да откаже да образува съдебно производство при внесен обвинителен акт, защото по този начин фактически ще бъдат дерогирани правомощия на прокурора, при това предоставени му от Конституцията (чл. 127). 
### Втори етап: Насрочване и подготовка на разпоредителното заседание. 
Когато съдията-докладчик, на когото е разпределено делото, намери, че то не е подсъдно на този съд, той прекратява съдебното производство на основание чл. 247а, ал. 3 НПК. Когато делото е подсъдно на съда, съдията-докладчик насрочва разпоредителното заседание по правилата на чл. 247а, ал. 2 НПК – в двумесечен срок от постъпване на делото, а при фактическа или правна сложност в – тримесечен срок, който срок не е преклузивен. 

По разпореждане на съдията-докладчик препис от обвинителния акт се връчва на подсъдимия заедно със съобщението за датата на разпоредителното заседание и за въпросите по чл. 248 НПК, които ще бъдат предмет на решаване, за правото му за се яви със защитник или да му бъде назначен такъв, както и че делото може да бъде разгледано и решено при условията на задочно производство по чл. 269 НПК (чл. 247б, ал. 1 НПК).  

Връчването на препис от обвинителния акт има двуяко назначение – от една страна, с това връчване обвиняемият се конституира като страна – подсъдим, а от друга – му се предявява окончателното обвинение. Подсъдимият се предава на съд с насрочване на съдебното заседание, след като е било проведено разпоредителното. 

За датата на разпоредителното заседание и за въпросите по чл. 248 НПК се уведомяват също прокурорът и защитникът, както и пострадалият или неговите наследници и ощетеното юридическо лице, на които се съобщава за правото да упълномощят повереник НПК (чл. 247б, ал. 2 НПК).  

В седемдневен срок от връчването на това съобщение прокурорът и заинтересованите лица могат да дадат отговор по въпросите, които ще се обсъждат в разпоредителното заседание и да направят своите искания включително и за конституиране на частен обвинител и граждански ищец (чл. 247б, ал. 3 и 4 НПК). 

Прокурорът и подсъдимият се конституират като страни не по тяхно искане и не по волята на съда, а ex lege, по силата на закона. Прокурорът – с получаване на съобщението за насроченото разпоредително заседание, а подсъдимият – с получаването на препис от обвинителния акт и на съобщението за датата на разпоредителното заседание. 

Във всички други случаи по исканията за конституиране на страни се произнася не съдията-докладчик, а съдът в разпоредителното заседание (чл. 248, ал. 2 НПК). Отказът да се конституира частен обвинител се обжалва или протестира по реда на гл. 22 НПК (чл. 249, ал. 3 НПК). А отказът да се конституира граждански ищец не подлежи на обжалване, тъй като лицето може да предяви своя иск по реда и правилата на ГПК.  
### Трети етап: Въпросите, които се решават в разпоредителното заседание. 
Първият въпрос, който се обсъжда е подсъдно ли е делото на съда (чл. 248, ал. 1, т. 1 НПК). Когато е подсъдно на друг равен по степен съд, делото се изпраща на този съд, а ако е подсъдно на по-горен съд, изпраща делото на прокурора. Ако намери, че не следва да се разглежда от съд, а от друг орган го изпраща на компетентния (чл. 42 НПК). 

Вярно, че по този въпрос има вече произнасяне от съдията-докладчик. Но въпросът за подсъдността се поставя и в разпоредителното заседание, където действа съдебен състав и този въпрос се решава и с участието на всички страни. 

Вторият въпрос, който се обсъжда и решава в това заседание е има ли основание наказателното производство да бъде прекратено или спряно. 

Наказателното производство се прекратява на основание чл. 250 НПК. Разпоредбата на текста препраща към чл. 24 НПК. От това препращане е очевидно, че наказателното производство не може да се прекрати, ако не е извършено деянието или е несъставомерно и когато след извършване на престъплението деецът е изпаднал в продължително разстройство на съзнанието, което изключва вменяемостта (чл. 24, ал. 1, т.1 и т. 5 НПК). Това е така, защото това са основания, свързани с решаване на въпроси по същество, а в този стадий е недопустимо да се обсъждат и решават такива въпроси. Затова в тези случаи трябва да се насрочи съдебно заседание и да се постанови оправдателна присъда (чл. 304 НПК) или производството да се прекрати (чл. 289, ал. 1 НПК). С последните изменения на НПК се въведе и едно ново основание за прекратяване на наказателното производство – когато деянието, описано в обвинителния акт, съставлява административно нарушение (чл. 250, ал. 1, т. 2 НПК). Не става въпрос да се обсъждат приложените по делото доказателства и да се приема нова фактическа обстановка, на базата на която да се реши този въпрос. Единствено става въпрос за хипотезите, когато от деянието, такова каквото е описано в обвинителния акт, следва че не е престъпление, а административно нарушение. 

Съдът спира наказателното производство на основание и по реда на чл. 251 НПК, която разпоредба препраща към чл. 25 и чл. 26 НПК. 

Третият въпрос е допуснато ли е на досъдебното производство отстранимо съществено процесуално нарушение, довело до ограничаване на процесуалните права на обвиняемия, на пострадалия или на неговите наследници (чл. 248, ал. 1 т. 3 НПК). 

При решаването на този въпрос съдът трябва да се ръководи от разпоредбата на чл. 249, ал. 4 НПК, която изчерпателно дефинира кога процесуалните нарушения са съществени и отстраними. Във връзка с обвиняемия, когато е нарушено правото му: да научи за какво престъпление е привлечен в това качество; да дава или да откаже да дава обяснения; да участва в производството; да има защитник; да получи писмен превод на разбираем за него език на постановлението за привличане на обвиняем на определението на съда за взетата мярка за неотклонение, на обвинителния акт и на присъдите и решенията на съдебните инстанции. Във връзка с пострадалия или неговите наследници, когато е нарушено правото им: да бъде уведомени за образуваното досъдебното производство и за правата да участват в производството; да получат писмен превод на постановлението за прекратяване и спиране на произвдството на езика, който те разбират. 

Когато прецени, че е допуснато такова нарушение на основание чл. 249, ал. 1, т. 3 НПК, съдът връща делото на прокурора за неговото отстраняване. 

Налице ли са основания за разглеждане на делото по реда на особените правила (чл. 248, ал. 1 т. 4 НПК). В този случай делото се разглежда незабавно след провеждане на разпоредителното заседание (чл. 252 НПК). 

Налице ли са основания за разглеждане на делото при закрити врати, привличането на резервен съдия или съдебен заседател, назначаването на защитник, вещо лице, преводач или тълковник и извършването на действия по делегация (чл. 248, ал. 1 т. 5 НПК).  

Обсъждат се и въпросите по взетите мерки за процесуална принуда (чл. 248, ал. 1 т. 6 НПК). Очевидно не става въпрос само за мерките за неотклонение, а за всички мерки за принуда, постановени по делото. 

Съдът се произнася и по направените искания за събиране на нови доказателства, както и за конституиране на страните (чл. 248, ал. 1 т. 7 и чл. 248, ал. 2 НПК). 

Съдът се произнася и по насрочването на съдебното заседание (чл. 248, ал. 1, т. 8 НПК).
