---
title: Въпрос 56
---
# **Въпрос 56. Защитник. Повереник и особен представител.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2056.mp3" type="audio/mpeg">
        </audio>
    </div>

## **Защитник.**
Правото на обвиняемия на защита представлява един сноп от процесуални права и процесуални средства, които гарантират възможността на обвиняемия активно да се противопоставя на обвинението като го оборва и изтъква обстоятелства, които намаляват степента на наказателната му отговорност, които я погасяват или изключват, като отстоява своето свободно убеждение към предявеното обвинение. 

Правото на обвиняемия на защита в наказателния процес намира две проявни форми: лична защита на обвиняемия и защита на обвиняемия от друго лице. Това означава право на обвиняемия да се защитава сам, както и право да бъде защитаван от другиго. 

Затова, ако трябва да дефинираме понятието защитник, то това е лицето, на което законодателят дава право да встъпи в процеса и разполагайки със собствен кръг от процесуални права и задължения, да осъществява наред с обвиняемия правото му на защита по предвидения в закона ред и с предвидените в закона средства, а това означава, че защитникът е носител и изразител на една от основните функции в процеса – защита. Защитникът не може да преминава на обвинителни позиции, включително и със съгласието на обвиняемия. 

Предпоставки едно лице да встъпи като защитник в наказателно производство и кой може да бъде защитник в наказателния процес.
### Според действащото законодателство
Лице, което упражнява адвокатска професия – това са лица с висше юридическо образование, които са вписани в списъците на адвокатските колегии в страната и отговарят на изискванията, посочени в Закона за адвокатурата. Съпруг или възходящ/низходящ роднина на обвиняемия – без законът да поставя някакви специални изисквания за техния образователен ценз, правна информираност и т.н. Понеже втората категория не поражда някакви особени проблеми, то ние ще се спрем на първата. 

### Адвокатска защита 
Понятието “адвокат” не се покрива с понятието “защитник” в наказателния процес. Защитник е само онзи адвокат, който встъпи в наказателното производство по пълномощие на обвиняемия или по назначение, за да отстоява правата и законните му интереси. С други думи, за да придобие един адвокат качеството на защитник, той трябва да бъде упълномощен от обвиняемия или назначен по предвидения в закона ред от органа, който осъществява процесуалното ръководство на даден стадий от развитието на процеса. 

Поначало защитникът се избира и упълномощава от обвиняемия. Упълномощаването става чрез сключване на договор между обвиняемото лице и адвоката, който по естеството си е договор intuito personae. Пълномощното трябва да отговаря на изискванията на Закона за адвокатурата и на НПК. Когато е писмено, то се подписва от обвиняемия и от неговия адвокат. Даденото от обвиняемия пълномощно важи за всички инстанции, до приключване производството с влязла в сила присъда, освен ако не бъде оттеглено или ако в него не е уговорено друго. Когато в пълномощното е посочено “да ме представлява по ….. производство”, това пълномощно важи до влизане в сила на присъда, тоест за всички, вкл. съдебни, инстанции. Когато присъдата вече е влязла в сила, неговото действие се прекратява и ако има извънредно производство (възобновяване на наказателни дела), тогава се изисква друго пълномощно. 

Законът не ограничава правото на обвиняемия да упълномощи колкото иска защитници. В този смисъл прокуратурата може да изпрати в процеса колкото прокурори пожелае. Не се ограничава изборът на защитник и в зависимост от района на съда и вида на делото. 

По Закона за адвокатурата младши адвокатите имат определени ограничени права да се явяват пред определени инстанции, например пред върховните съдилища могат да се явяват само адвокати, които имат най-малко 5 години юридически стаж и т.н.

Защитникът може да заверява препис от даденото му пълномощно и да упълномощава и други лица за защитници без допълнителна заверка на подписа си. 

Действащия НПК дава възможност и за устно упълномощаване на защитника в съдебното заседание. Когато упълномощаването се извърши чрез устно упълномощаване на подсъдимия, то се вписва в съдебния протокол. Това се извърша в цел процесуална икономия, за да не стане например липсата на пълномощно за причина за отлагане на делото. 

Правото на защита на обвиняемия възниква от момента на възникване на неговото процесуално качество. От този момент нататък той има право на защитник – с привличането му в това качество или с извършването на първото действие по наказателно преследване срещу него. 
### Разграничение между договор за упълномощаване на защитник и договор за мандат
Договорът за упълномощаване на защитник(ДУЗ) много прилича на договорът за мандат(ДМ). ДМ е сделка между две страни, от които едната се задължава да извърши определена правна работа. Главната отлика между ДМ и ДУЗ се състои в това, че при ДУЗ страните по договора не могат по съглашение помежду си да видоизменят или дерогират установените от закона процесуални права и задължения, свързани с процесуалното представителство. Правата и задълженията на защитника произтичат от закона и страните по ДУЗ не могат да ги променят въобще. Докато ДМ, който се урежда от гражданското право, се определя от съгласието на страните и относно правата и задълженията, които поражда. Може да се каже, че ДУЗ определя не правата и задълженията на страните по договора, респ. защитникът, а определя кое е лицето, което ще осъществи предвидените в закона процесуални права и задължения. Различен по естеството си е и предметът на ДМ.

Защитникът се назначава от органите на ДП и съда, когато защитата според НПК е необходима или както често тя се нарича задължителна. Назначаването на защитник в ДП става с постановление. Такова постановление може да издаде разследващият орган, респ. разследващият полицай или следователят, както и прокурорът. В съдебната фаза назначаването на защитник става с определение на съда. 

1. Първата предпоставка, за да придобие едно лице качеството на защитник е то да бъде упълномощено от обвиняемия или да бъде назначено по установения ред. 
2. . Втората предпоставка е лицето да отговаря на определени условия изрично предвидени в чл.91 от НПК.

Ал.3 на чл.91 съдържа отрицателни предпоставки за встъпване на определена категория лица в качеството на защитник. Законодателят е предвидил чрез тях една гаранция, че защитникът няма да бъде предубеден към позицията на обвиняемия и пълноценно по свободно вътрешно убеждение ще отстоява правата и законните му интереси. От тази изброителна норма се вижда, че защитник не може да бъде лице, което е било ангажирано с друга позиция по същото дело.
### Кога обвиняемите имат противоречиви интереси?
Противоречивите интереси могат да възникнат най-напред от характера на повдигнатите обвинения. Ако на едно лице е повдигнато обвинение в извършителство, а на друго – в помагачество към същото престъпление, то е очевидно, че по силата на самото обвинение се предполага различна степен на участие в престъплението, а това предопределя и различна степен на наказателна отговорност. Затова може да се каже, че противоречие в интересите възниква още с повдигане на обвинението, когато те се обвиняват в различни качества (подбудител, помагач, извършител). Един и същи адвокат не може да встъпи като защитник на двама или трима такива обвиняеми. 

Най-често противоречие в интересите на обвиняемите е налице, когато един обвиняем уличава друг обвиняем като участник или самостоятелен деец на престъплението, а той отрича това обвинение. 

Противоречие в интересите на обвиняемите имаме и тогава, когато те твърдят различна степен на участие в престъпното деяние или единият от тях предпоставя престъпното поведение на другия като условие за собственото си участие (ако той не беше, аз не бих извършил престъплението). 

Хипотезите могат да бъдат най-различни, но те най-често се свеждат до т.нар. оговор (произтича от руски, където означава наговарям, набеждават). Това понятие не е легално, но се е утвърдило в съдебната практика и в правната теория. Най-яркият пример за оговор е, когато единият обвиняемия твърди, че другият е извършил престъплението. 

Противоречията в интересите могат да проличат още в ДП, но те могат да възникват и в хода на процеса (напр. в хода на съд. следствие) при промяна на позициите. Например двата подсъдими са отричали деянието, а впоследствие единият признава, че го е извършил заедно с другия, който отрича. 

Ако противоречието е видно от самото обвинение, защитникът не може да се включи да защитава двама или повече обвиняеми. Ако противоречието възникне в хода на процеса, защитник, който е поел защитата на двама или повече обвиняеми, е длъжен да се отстрани, а ако не стори това, следва да бъде отстранен от органа, пред който е поел и започнал да осъществява защитата или пред органа, пред който противоречието е възникнало. 

Когато в процеса се окаже, че интересите на обвиняемите са противоречиви, защитникът трябва да се отстрани от производството и той не следва да продължи участието си и за двамата обвиняеми, които е защитавал. Това произтича от една друга изрично записана норма “ Не може да бъде защитник, който е бил или е защитник и на друг обвиняем и защитата на единия противоречи на защитата на другия (чл. 91, ал. 3 НПК). Той не само знае тайните на другия, но, ако той остане да защитава единия от двамата, то той вече е бил защитник на другия и защитата на единия ще противоречи на защитата на другия.

Отрицателните предпоставки предвидени в чл. 91, ал. 3 НПК са абсолютни по своя характер, а несъблюдаването на тази ПН неизбежно води до отмяна на съдебния акт. ВС, а после и ВКС винаги и непоколебимо са отстоявали позицията, че нарушението на чл. 91, ал. 3 НПК неизбежно и по дефиниция води до накърняване правото на обвиняемия на защита. 

Несъблюдаването на разпоредбата на чл. 91, ал. 3 НПК води до извънпроцесуална отговорност на адвоката по дисциплинарен ред, която е свързана със сериозни дисциплинарни санкции, включително и до заличаване от списъка на адвокатските колегии за определен период от време, тоест лишаване от право да упражнява адвокатска професия. 

Съгласуването на линиите на защита винаги предхожда ДУЗ. Първо се уточняват позициите – адвокатът се запознава с делото, казва какви са перспективите според него, в каква посока трябва да се ориентират усилията и на двамата, за да се получи най-приятният за обвиняемия резултат, и едва след това следва да се подпише договорът.

Трета предпоставка – производството да се намира на такъв етап, че да е допустимо встъпването. Тази норма претърпя голямо развитие с годините и понастоящем НПК съответства на европейските критерии за участие на защитник в наказателния процес. По действащия закон обвиняемия има право на защитник от задържането под стража или от привличането му като обвиняем (с изготвяне на постановление за привличането му в това качество или с извършване на първото действие по разследване срещу него), тоест от момента на встъпване на обвиняемия в това качество, той има право на защитник. Има право на защитник от момента на задържането му, защото от този момент се засягат негови, гарантирани от КРБ и европейското законодателство, права. 

Четвърта предпоставка – наличие на молба (писмена или устна) за встъпването му и решение на органа, ръководещ процеса за допускането му (ДП – с постановление, съдебна фаза – с определение, но може да стане и конклудентно – с представяне на пълномощното и приемането от органа, който ръководи процеса). 

Адвокатът става защитник от момента на встъпването в процеса. 

В хода на процеса може да стане въпрос и за замяна на допуснатия защитник. Това може да стане при наличие на 3 хипотези: 

1. когато обвиняемия поиска да назначи друг защитник;
2. . когато допуснатият защитник поиска да бъде заменен с друг; 
3. когато се наложи назначеният защитник да бъде заменен с друг. 

Съгласно чл. 95 НПК защитникът не може да се откаже от поетата защита, освен ако стане невъзможно да изпълнява задълженията си по независещи от него причини. Под “независещи от него причини” разбираме географска отдалеченост, тежка болест и т.н. Законодателят силно затруднява и почти забранява отказът от защита, като го свързва само с непреодолими обстоятелства. 

Въпросът за отказа от защита е извънредно важен. От казаното дотук следва, че адвокатът не може да откаже по причини свързани с личността на обвиняемия – например той не е достоен да бъде защитаван, поради възникнала антипатия и т.н. Може да се откаже по причини свързани със собствената му личност – болест; дълго отсъствие, самоотвод. Защитникът не може да се откаже от защитата и ако прецени, че неговият опит и познания се оказват недостатъчни, за да я осъществи. В такъв случай той би могъл да се ползва от колегиална помощ, да положи повече усилия и т.н. 
### Процесуално положение на защитника
Защитникът е представител на обвиняемия, защото е упълномощен от него да представлява правата и законните му интереси, тоест да изяснява в процеса всички обстоятелства, които ползват обвиняемия, а това са обстоятелствата, които опровергават напълно или частично обвинението; които смекчават отговорността на обвиняемия, които я изключват или я погасяват.

Защитникът е представител на обвиняемия най-напред заради това, че встъпва в процеса по негово пълномощие и с негово съгласие (назначеният защитник не може да встъпи, ако няма съгласие на обвиняемия, от друга страна съдът не може да откаже защитникът, ако той е редовно упълномощен, ако има адвокатска правоспособност и са налице основанията на чл. 91, ал. 1 и 2 и не са налице основанията на ал.3 на чл. 91 от НПК).

Защитникът е представител на обвиняемия на второ място заради това, че той встъпва в процеса в негова защита; защита на неговите права и законни интереси. Защитникът е помощник на обвиняемия да упражни най-пълноценно предоставените му права и затова е длъжен да изтъква в процеса и да се позовава само на онези доказателства и доводи, които оборват или отслабват обвинението. Защитникът няма право да предприема нищо, с което би се утежнило положението на обвиняемия, нищо, което би го злепоставило. 

Защитникът не може да се превръща в обвинител и да подпомага обвинителната теза. Това не означава, че защитникът трябва да пречи на съда да установи обективната истина, да заблуждава съда и т.н., но той не е длъжен и няма право да спомогне за разкриването на онези обстоятелства, които увреждат неговия подзащитен. 

Защитникът е представител на обвиняемия и поради това, че е задължен да съгласува с него основните линии на защита, както и всички изменения, които той счита, че се налагат в хода на процеса. 

Именно защото е представител на обвиняемия, защитникът не може да се окаже от поетата защита, освен когато стане невъзможно по независещи от него причини да изпълнява задълженията си. Когато защитникът намери, че са налице тези условия, той е длъжен своевременно да уведоми обвиняемия да организира защитата си, а той да уведоми органа, който ръководи процеса на съответния стадий от развитието. Този орган не може да попречи на оттеглянето на пълномощията. 

Процесуалното представителство в наказателния процес има свои специфики, които не позволяват то да се отъждествява или смесва с представителството в гражданското право. Действително в наказателното производство защитникът отстоява не свои лични права и законни интереси, а интересите на обвиняемия. И тук той е зависим от представлявания, тоест от обвиняемия. Но процесуалното положение на защитника не може да се отъждестви с процесуалното положение на обвиняемия. Защитникът разполага със свой собствен кръг от процесуални права и задължения. Обвиняемия също. Тези сфери на процесуални права и задължения очертават различен кръг при обвиняемия и при защитника. Например основанията за отвод са фактически основания, които са свързани с обвиняемия, а не със защитника. Обвиняемия има права каквито защитникът няма, например да дава обяснения, правото на да дава обяснения е негово суверенно, лично право, в това той не може да бъде заместен от защитника си, няма как защитникът да даде обяснения вместо обвиняемия; обвиняемия има право да се изказва последен; има право на последна дума; все права, които защитникът няма. Освен това, защитникът е включен в процеса не само, за да отстоява правата и законните интереси на обвиняемия, но и за да осъществи една, както се изразява акад. Павлов, “държавническа функция”, функция от държавническо значение, да подпомогне да се разкрие обективната истина относно онези обстоятелства, които ползват обвиняемия.

Защитникът носи определени задължения каквито обвиняемия не носи. По тази причина той не може да бъде просто говорител на обвиняемия или да бъде негово оръдие. Процесуалното представителство, което осъществява защитникът в наказателния процес е подчинено на интересите на правосъдието, така както правото на защита е предвидено в закона не само в интерес на обвиняемия, а и в интерес на правосъдието. Защитникът не само има право, но и задължение да действа по съвест и по убеждение. Той има право, но е и длъжен да не се съобразя с онези указания или изисквания на обвиняемия, които са в разрез с нормативните му задължения. Защитникът не е длъжен да се вслушва в мнението на обвиняемия, ако това ще доведе до колизия с нормативните етични задължения на защитника, напр. да се отнася с уважение към държаните органи, които ръководят процеса, да се отнася етично и колегиално с другите участници в процеса, да упражнява съвестно професията си и т.н.

Съгласно чл. 98, ал. 2, изр. 2 НПК когато защитникът счита, че предложените от обвиняемия основни линии на защита са несъвместими с неговите задължения, той трябва своевременно да уведоми обвиняемия. Защитникът следва да се ръководи от своето вътрешно убеждение, основано на доказателствата по делото. 

Защитникът е субект на процеса, защото отстоява една от основните функции на производството, а именно защитата. Защитникът е и страна в процеса, макар той да не отстоява свои собствени права и законни интереси, а тези на обвиняемия. Освен това присъдата не засяга неговата лична сфера. Защитникът разполага със свой собствен кръг от права и законни интереси, без това да засяга процесуалните права на обвиняемия, без да ги ограничава. Процесуалните права на защитника съществуват наред с тези на обвиняемия. Защитникът упражнява свои процесуални права, а не тези на обвиняемия. Например това, че защитникът има право да сочи доказателства не означава, че обвиняемия няма това право, ако защитникът е упражнил правото да прави бележки и възражения, това не означава, че това право няма обвиняемия. Обвиняемия винаги има право да осъществи аналогичните права. Правата на обвиняемия формират правото на защита, а тя може да бъде лична или от друго лице. 

Като страна в процеса, защитникът има права, които са очертани в закона – чл.99 НПК. Нито в теорията, нито в практиката на ВКС не съществува съмнение, че накърняването на правата на защитника води до накърняване на правата на обвиняемия, а оттам и до несправедлив процес по смисъла на чл.6 от ЕКЗПЧОС. Защитникът отстоява не всички, а само законните интереси на обвиняемия при това не със всички средства, а само с позволените от закона.
### Какво е законен интерес на обвиняемия?
Законните интереси са правнозащитените интереси, тоест в законите интереси на обвиняемия се включва недопустимостта той да бъде привлечен като обвиняемия, в престъпление, което той не е извършил. Ако все пак такова лице бъде привлечено към наказателна отговорност, трябва да му бъде предоставена възможност чрез упражняване на предвидените в закона права, да докаже недоказаността и необосноваността на обвинението. 

В законните интереси на обвиняемия се включва установяване всички обстоятелства, които смекчават/изключват/погасяват отговорността му: стремежът на обвиняемия да защити всички свои лични и имуществени права в наказателното производство, по отношение на него да не се вземат мерки за процесуална принуда, които не са свързани с целите на наказателния процес, които надхвърлят целите на наказателния процес. 

Законният му интерес допуска и виновността му да бъде доказана по несъмнен начин, защото недоказаната виновност е равнозначна на доказана невиновност. 
### Необходима защита
В закона се говори за “задължително участие на защита”, като са посочени и хипотезите – чл.94 НПК. Във всички хипотези на чл. 94 когато говорим за обвиняемия, става дума за родовото понятие “обвиняем” в двете фази на процеса. Тези хипотези са свързани с два критерия: специфични особености на личността и тежестта и характера на обвинението. 

Англосаксонската правна система не познава понятието “задължително участие на защитник”. Много повече се заляга на диспозитивността на правото на защита, т.е. обвиняемия, ако не желае да бъде защитаван от адвокат, то не бива да му се натрапва адвокат. Той е свободен да се защитава както намери за добре. Идеята е да не се накърнява волята на обвиняемия да се защитава лично и както намери за добре.

От друга страна англосаксонската правна система гарантира на всеки обвиняем, ако не може да си упълномощи защитник по финансови причини, участие на такъв. 

Континенталната доктрина е съвсем друга. Според нея участието на защитник в редица случаи е задължително. Счита се, че когато предвиденото в закона наказание е изключително тежко, участието на защитник може да доведе до предотвратяване на съдебна грешка. Държавният интерес е свързан именно с това: “Нито един невинен да не бъде осъден, нито един виновен да не остане ненаказан”. Предвидено е участие на защитник в различни хипотези. Най-често това е с оглед тежестта на предвиденото наказание и навсякъде - когато обвиняемия е непълнолетен. 

Нашата система предвижда задължително участие на защитник в различни хипотези, свързани със специфични особености с оглед личността на обвиняемия и с оглед вида и характера на обвинението, а оттам и с тежестта на предвиденото в закона наказание. 

Първа хипотеза – когато обвиняемия е непълнолетен, задължителното участие на защитник е необходимо, защото когато обвиняемия е непълнолетен, той е психо-физически незрял и той едва ли би могъл да се защити максимално. От друга страна участието на защитник, когато обвиняемия е непълнолетен, се предвижда, за да се гарантира равенството на страните в процеса. Непълнолетието на обвиняемия не му дава възможност да бъде равна страна с прокурора. Законът не само предвижда задължително участие на защитник, но и забранява участието на допълнителен обвинител, какъвто е частният обвинител, т.е. не допуска обвинителната функция да се засили с още един субект. 

Когато участието на защитник е задължително по закон, той се превръща в необходим субект и без него развитието на процеса не може да продължи. Неучастието води до накърняване правото на защита, оттам до правото на справедлив процес, а и до отмяна на постановения съдебен акт. 

Втора хипотеза – когато обвиняемия страда от физически или психически недостатъци, които му пречат да се защитава сам. Законодателят не е посочил какви физически недъзи трябва да има лицето, за да се сметне за необходимото задължителното участие на защитник. Този въпрос се преценява за всяко конкретно дело. Що се отнася до психическите недъзи, те се свързват с психична болест, която не изключва вменяемостта, защото ако се окаже, че обвиняемия е невменяем, то производството подлежи на прекратяване. Ако преди привличането му като обвиняем той е бил невменяем, той няма да носи наказателна отговорност и не може да бъде привлечен към такава. Под психически недъзи, които пречат на обвиняемия да се защитава сам, разбираме например тежка психопатия, алкохолна болест и т.н., все такива недостатъци, които, без да влияят на вменяемостта, без да правят лицето наказателно неотговорно, представляват психически недъг, който ограничава възможностите за защитата. 

Трета хипотеза – когато делото е за престъпление, за което се предвижда наказание ЛС не по-малко от 10 години или друго по-тежко наказание, тоест необходимо е 10г. е минимално предвиденото в закона наказание или друго по-тежко наказание – доживотен затвор или доживотен затвор без замяна. 

Четвърта хипотеза – когато обвиняемия не владее български език, не казваме чужденец, без значение е гражданството. Важно е дали владее или не български език. Може да е български гражданин. Ако обвиняемия не владее български език, се назначава не само защитник, но и преводач, при това безплатно. Когато подсъдимия бъде осъден да заплати разноските, той не заплаща направените разноски за преводач, защото те му се дължат, за да се осигури равенството в процеса като основна процесуална гаранция. Да “владее” означава писмено и говоримо. 

Пета хипотеза – когато интересите на обвиняемите са противоречиви и единия от тях има защитник. Защо е задължително участието на защитник? За да се гарантира равенството на страните в процеса. Когато единият обвиняем има защитник и той има противоречиви интереси с другия обвиняеми, на другия обвиняем също се назначава защитник, защото противоречието в интересите означава, че единият обвиняем заедно със защитника си ще поддържа обвинението наред с прокурора по отношение на обвиняем, който го отрича, затова и той трябва да има защитник. 

Шеста хипотеза – когато е направено искане по чл.64 НПК или обвиняемия е задържан. Тоест когато се иска задържането на обвиняемия под стража или обвиняемия е задържан под стража се изисква участието на защитник. Това е така, защото ЗС намалява възможностите на обвиняемия да събира доказателства, да ги сочи и да се защитава. Освен това, той се намира в стресова ситуация, която затруднява равенството в процеса. ВКС прие, че макар в закона да е записано “когато е направено искане по чл.64 НПК или обвиняемия е задържан”, логиката на закона е, че това включва и лишеният от свобода по силата на влязла в сила присъда, защото лишаването от свобода също се изразява в задържане на още по-голямо основание – ограничаване правото на свободно придвижване; това затруднява защитата, поради което в тези случаи е задължително участието на защитник. 

Седма хипотеза – т. 7 на чл. 94, ал. 1 НПК – отменена, предвиждала е задължително участие на защитник в производството пред ВКС. Това е норма, която съществува в повечето европейски държави. Защо? Защото за разлика от първата и въззивната инстанция по делото, ВКС не е инстанция по фактите, а е инстанция по правото. Когато въззивната инстанция постанови своя акт и той бъде обжалван пред ВКС, за ВКС са задължителни фактите, които въззивната инстанция е приела. Въз основа на тези факти, ВКС преценява правилно ли е приложен материалния закон и налице ли са съществени процесуални нарушения, а също и дали наложеното наказание е явно несправедливо. Така, че единственият въпрос по съществото на делото, който може да преценява касационната инстанция, е въпросът за справедливостта на наказанието и размерът на гражданския иск. За всички останали въпроси той е инстанция по правото. Затова и участието на защитник там трябваше да бъде задължително. Касационната жалба е допустима, ако е написана в предвидената от закона форма и съдържа посочените в НПК основания – нарушение на материалния закон; нарушение на процесуалните правила или явна несправедливост на наложеното наказание. Гражданите сами не могат да подготвят такава жалба. 

Осма хипотеза – когато делото се разглежда в отсъствието на обвиняемия. Това е така нареченото задочно производство. Присъствието на подсъдимия в съдебно заседание е уредено в чл. 269 от НПК. Когато делото не е за тежко престъпление, без значение дали е от общ или от частен характер, участието на подсъдимия в съдебно заседание е негово право, но не и задължение. Друг е въпросът, че съгласно ал. 2 съдът може да разпореди обвиняемия да се яви, дори и когато присъствието му не е задължително, ако това е необходимо за разкриване на обективната истина. От това не следва, че може да задължи обвиняемия да даде обяснения, защото обясненията освен доказателствено средство, са и средство за защита. Освен това, обвиняемия се защита по право, а не по задължение. 

Когато делото е за тежко престъпление явяването на обвиняемия е негово процесуално задължение и неизпълнението му е свързано с мерките за процесуална принуда. 

Делото може да бъде разгледано и в отсъствието на подсъдимия – чл.269,ал.3 НПК. Посочени са 7 хипотези, но има едно общо изискване – когато това няма да попречи за разкриване на обективната истина. Това производство, което се движи в отсъствие на обвиняемия наричаме задочно. Понятието “задочно производство” е законово и е залегнало и в една друга норма на НПК, която урежда възможността за възобновяване на производството по искане на задочно осъдения. 

Съдът е длъжен първо да установи, че делото може да се гледа в отсъствие на подсъдимия и това няма да попречи за разкриване на обективната истина. Задочното производство не е желано производство, защото съдът трябва да установи акта си без подсъдимия да упражни личното си право на защита, а то е предвидено не само в негов интерес, но и в интерес на правосъдието. 

Ако делото се разгледа в отсъствие на подсъдимия той се лишава от правото на лична защита. Затова разглеждането на делото в отсъствието на подсъдимия, когато не са налице тези предпоставки, грубо накърнява правото му на зашита и води до отмяна на постановения съдебен акт. Т.е. за да постанови законосъобразен съдебен акт, съдът първо трябва да установи, че отсъствието на подсъдимия по дела за тежки престъпления няма да попречи за разкриване на обективната истина, а после стриктно да приложи закона, като установи, че:

1. подсъдимият не е намерен на посочения от него адрес или го е променил, без да уведоми съответния орган; 
2. . местоживеенето му не е известно и след щателно издирване (проверка дали подсъдимия не се намира в местата за ЛС; събират се данни дали той не се намира в чужбина) не може да бъде установено; 
3. подсъдимият е редовно призован, като не се явява, без да е посочил уважителна причина затова, но преди това трябва да бъде уведомен, че делото може да се гледа в негово отсъствие; 
4. подсъдимият се намира извън пределите на РБ и местоживеенето му не е известно/не може да бъде призован по други причини/е редовно призован и не е посочил уважителни причини за неявяването си. 

Защитникът, който участва в процеса, задължително трябва да се яви, за да провери дали са налице тези условия. Ако не са налице, то той трябва да направи всичко възможно, за да открие обвиняемия и той да се яви лично. 

Ако тези условия не са спазени, то по силата на международните договорености и на изричен текст в НПК, подсъдимия може да иска възобновяване на делото срещу него. Във всички случаи на екстрадиране, международните договорености изискват на лицето да бъде предоставена възможност да бъде отменена задочно постановената присъда и той да упражни правото си на защита лично. 

Осма хипотеза – обвиняемия не е в състояние да заплати адвокатско възнаграждение, желае да има защитник и интересите на правосъдието изискват това. Буквално преписано от ЕКЗПЧОС, която помага да се преодолее високия праг, който предвижда наказание ЛС над 10 години за задължително участие на защитник. 

Ал. 2 очертава хипотезите на т.нар. факултативна задължителна защита. В някои от посочените в ал.1 хипотези участието на защитник е абсолютно задължително, а в други е поставено в зависимост от волята на обвиняемия – това са хипотезите на т.4 и 5 – обвиняемия не владее бълг. език и интересите на обвиняемите са противоречиви и един от тях има защитник. В тези две хипотези органът, който ръководи процеса в дадения стадий от развитието му е длъжен да уведоми обвиняемия, че участието на защитник е задължително. Ако той, въпреки това не желае защитник, производството протича без такъв. Затова тази защита по т. 4 и 5 се нарича факултативна задължителна. От изключително значение е да се знае, че органът, който ръководи процеса по силата на общото правило трябва да разяснява на гражданите техните права и да осигурява възможност за тяхното упражняване. Той е длъжен да изясни на обвиняемия, че участието на защитник е задължително и това да се впише в протокола. В противен случай се счита, че той е нарушил правото на защита на обвиняемия и това също е основание за отмяна на съдебния акт. Обвиняемия трябва да знае, че е необходимо да участва защитник и, ако той не желае такъв, това също трябва да се отрази в протокола. Само тогава ще се счита, че процедурата е изрядна и производството може да продължи.
### Резервен защитник
Този защитник беше “измислен” през 2010г., когато парламента направи редица промени в НПК, които са юридически неиздържани и не са социално оправдани. Проф. Чинова е на обратното становище по въпроса за резервния защитник. 

В резултат на извършено проучване през 2007г. е установено, че наказателното производство е бавно, като то се бави най-вече на досъдебната фаза. При нас наказателното производство в съдебна фаза се бави много по-малко, отколкото в много други държави. Бавенето в ДФ се преодоляваше с една процедура, според която обвиняемия имаше право при изтичането на определен срок от привличането му, да поиска делото му да бъде разгледано от съда или да бъде прекратено. С въвеждането на резервния защитник, това право на обвиняемия отпадна. Този институт сега се възстанови отново – обвиняемия има право след изтичане на определен срок от привличането му да поиска делото му да бъде гледано от съда или да бъде прекратено, защото не може безкрайно да бъде в качеството на обвиняем. Когато говорим за диференцираните процедури, ще го споменем!

С премахването на тази процедура, посочена по-горе, се въведе института на резервния защитник, защото се прие, че делата се бавели по причина на защитниците.

Поради тази причина законодателят предвиди да има резервен защитник (чл.94,ал.4-6 НПК), независимо от упълномощаването на защитник, когато това е от изключително значение за провеждане на наказателното производство в разумен срок. Провеждането на делата в разумен срок, както знаем, е изискване, поставено в чл.6 ЕКЗПЧОС. Съдът, независимо от това, че обвиняемия има упълномощен защитник, може да му назначи резервен такъв. Това може да направи и прокурорът. Какво може да прави резервният защитник? Нищо, той стои в съдебната зала и не прави нищо, ако упълномощеният защитник се явява, защото упълномощеният защитник се ползва с доверието на обвиняемия и той действа. 

Какво се изисква от нас да кажем на изпита за резервния защитник? 

1. кога се назначава резервен защитник;
2. . той действа тогава, когато упълномощеният защитник не се яви;
3. когато участието на защитник не е задължително, той действа само със съгласие на обвиняемия;
4. когато участието на защитник е задължително, той встъпва като задължителен защитник. 

## **Повереник и особен представител**

### Повереник

Обвиняемият има защитник, той е подзащитен на своя защитник. Всички останали, които имат право на професионална защита, имат повереник – ЧТ,ЧО,ГИ,ГО. За поверениците те са доверители, тоест ЧТ,ЧО,ГИ,ГО са доверители за своите повереници. 

Повереникът не е страна в наказателния процес. Една от причините повереникът да не е страна е, че той няма процесуални права и средства, различни от неговия доверител. Това е решаващо и за наказателния процес. Защитникът има процесуални права и средства, които обвиняемия няма. Както и обратното. За другите субекти на процеса това не е така. Каквито процесуални права и средства имат ЧТ,ЧО,ГИ или ГО, такива имат и техните повереници. По тази причина повереникът не е страна в процеса. Това се вижда ясно и в закона, където в изброителна норма се посочва конституирането на страните и като посочва страните, законодателят не посочва повереникът сред тях. 

За повереникът се отнасят разпоредбите на чл.91 и сл. от НПК. Тук няма никакви различия.

Ако ЧТ,ЧО и т.н. не могат да заплатят адв. възнаграждение, желаят да ползват адвокатска помощ и нуждите на правосъдието налагат това, им се назначава повереник от съда, който гледа делото като първа инстанция. В ДП пострадалият има ограничени възможности, доколкото може да подготви участието си в съдебната фаза, където участва като страна. Т.е. служебното назначаване на повереник е допустимо в съдебна фаза. Понеже ЧТ,ЧО и т.н. са страни в съдебната фаза, то за повереник говорим само в съдебната фаза на процеса. Това, което говорихме за защитника- основания, встъпване и т.н. се отнася и тук. 
### Особен представител
Особеният представител също участва в наказателния процес като повереник. Той също е повереник, но на малолетния/непълнолетния пострадал в случаите, в които пострадалият има противоречиви интереси със своите родител/настойници/попечители. 

Тук изрично се подчертава, че това лице трябва да е адвокат. По същия начин е и, когато говорихме за задължителната защита. Участието на близки роднини на подсъдимия не се изключва в хипотезите на задължително участие на защитник, но участието на професионален защитник(адвокат) е задължително. Т.е. това, че участват негови близки, не означава, че на него му е осигурена задължителна защита. Тук също така компетентният орган назначава за особен представител адвокат. 

На недееспособни и ограничено дееспособни също се назначава особен представител, когато интересите им противоречат на интересите на техните настойници или попечители. Това е както в гражданския процес. Всичко казано за повереника се отнася и за особения представител. 

В определени случаи свидетелят също има право да се консултира с адвокат. Това не означава, че свидетелят има право на защитник! Право на защита има само онова лице, което отстоява в процеса свои собствени права и законни интереси. Право на защита има обвиняемия, но също така право на защита има ГИ, ГО, ЧТ, ЧО. Те осъществяват правото си на защита, осъществявайки различни функции в процеса. Едните обвинителна функция – ГО,ЧТ, другите – функцията по предявяването и поддържането на гражданския иск и защита от него. Когато говорим за право на защита, говорим за тези лица, които реализират свои собствени права и законни интереси. 

Свидетелят няма право на защита. Свидетелят има право да се посъветва с адвокат в хода на даване на показанията, защото той има правото да не се самоуличава. Чл. 122, ал. 2 НПК. Това е една гаранция на правото му по чл.121 НПК. Свидетелят може да поиска прекъсване на разпита, за да се консултира с адвокат. Това не е право на защита, а процесуална гаранция на правата на свидетеля по чл.121 НПК.
