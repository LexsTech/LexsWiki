---
title: Въпрос 18
---

# **Въпрос 18. Лишаване от свобода. Доживотен затвор и доживотен затвор без замяна.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2018.mp3" type="audio/mpeg">
        </audio>
    </div>

## **Лишаване от свобода и доживотен затвор**
### Същност на наказанието – лишаване от свобода и неговото място в системата на наказанията по българското право.
Място на наказанието лишаване от свобода в системата: съдържанието на даден вид наказание се свежда до съвкупността от принудителни лишения и ограничения на права на осъдения, които той е длъжен да изтърпи. В Раздел II от Глава 4 видовете наказания са подредени в зависимост от тяхната тежест, като наказанието лишаване от свобода е на трето място по тежест след доживотния затвор без замяна и доживотния затвор. Лишаването от свобода, обаче, е **основното, най-съществено наказание** от гледна точка на съответствието на целите на наказанието. Освен това то е най-често предвиждано в Особената част, а е и най-масово прилаганото в практиката.

### Същност на лишаването от свобода
Свободата е съвкупността от всички права, признати на гражданите от КРБ, МД и законите на страната, както и възможността за тяхното упражняване. Затова наименованието „лишаване от свобода” не е съвсем точно, тъй като осъденият не се лишава от тези права, а те само се ограничават.

Определение: **Наказанието лишаване от свобода** е **принудително изолиране на осъдения в специални места**, при което се **ограничава** възможността му да се **придвижва свободно в пространството**, възможността **сам да определя своя режим на живот**, ограничават се **социалните му контакти**, засягат се **избирателните му права,** както и **възможността да упражнява някои от правата си**, чието упражняване е несъвместимо с характера на това наказание.
### Елементи на този вид наказание. 
**Ограничаване възможността на осъдения да се придвижва свободно в пространството** – това се постига чрез изолирането му в специални места: затвори, поправителни домове – за непълнолетните, затворнически общежития. Този е **основният елемент** на лишаването от свобода.

Доколкото възможността за свободно придвижване е условие за упражняването на **някои други права**, по необходимост се ограничават и те – родителски права; да владее и ползва своите имущества.

**Ограничаване възможността на осъдения сам да определя своя режим на живот** – в местата за лишаване от свобода съществува задължителен режим на труд, почивка и др., определян от администрацията на тези места въз основа на закона

**Ограничаване социалните контакти на осъдения** 

Социалните контакти на осъдения с лицата извън местата за лишаване от свобода са ограничени по брой, място, средство. От режима за изтърпяване на наказанието зависят броя на свиждания, телефонни разговори, колети и пр. Контактите само се ограничават, а не се прекъсват, тъй като един ден на осъдения предстои да се върне в нормална среда.

В по-голямата част от времето контактите са със затворническата администрация и с другите лишени от свобода. Изтърпяващите наказание лишаване от свобода **нямат избирателни права**. Наказанието лишаване от свобода винаги се налага **за определен срок.** Минималните и максималните размери са посочени в закона. Според чл. 39, ал. 1 НК – от 3 месеца до 20 години, но ал. 2 предвижда, че по изключение може да е до 30 години.
### Положителни и отрицателни страни на лишаването от свобода от гледна точка на неговата обществена същност и въздействието му върху осъдения.
Положителни особености на наказанието лишаване от свобода. Дава най-големи възможности за постигане на всички цели на наказанието по чл. 31, ал. 1. Възможността за количествено отмерване на срока и степента на засягане правата на осъдения чрез различията в режима на неговото изпълнение подчертава възмездния му характер.

Отрицателни особености. Осъденият се изолира, понякога за твърде дълго време, и загубва навиците си за нормално общуване и участие в обикновения живот. Осъдения попада в среда, която може да му окаже значително отрицателно въздействие. Чрез неговото изпълнение често се засягат интересите и на трети лица (близки и приятели). Високата цена, която плаща обществото за изпълнение на това наказание.
## **Режим за изтърпяване на наказанието**
Режимът за изтърпяване наказанието лишаване от свобода е съвкупността от мерки, които се прилагат спрямо осъдения и чрез които се осъществява съдържанието на това наказание. 

Той включва степента на изолация, характера на охраната, участие в различни видове труд, формите на възпитателна работа, брой пратки, писмата и свижданията, времето за разходка и др. 

Познати са пет **вида режим:** лек, общ, строг и специален режим (доживотен затвор). Колкото по-строг е режимът, толкова повече са ограниченията. ( По ЗИН е имало и усилено строг режим, но по ЗИНЗС го няма - § 2.(1) от ППЗИНЗС „Лишените от свобода, поставени на усилено строг режим, се поставят на строг режим.”)

**Първоначалният режим** се налага с присъдата, освен ако не се касае до условно осъждане. Определянето на режима става в зависимост от вида на престъплението, размера на наложеното наказание и от това дали осъденият е пенитенциарен рецидивист. 

Първоначалният режим впоследствие **може да бъде променян.** (Промяната на режима става с разрешение на комисия, при спазване на формални изисквания от закона. Промяната от даден към по-строг става с акт на съда.)
### Задължението за полагане на общественополезен труд по чл. 41, ал. 1 НК
Към съдържанието на наказанието лишаване от свобода се отнася и предвиденото в чл. 41(1) НК **задължение за осъдените да полагат общественополезен труд**.

Чрез него се цели превъзпитаването на осъдените, както и създаването и повишаването на тяхната професионална квалификация.

По общо правило полаганият труд **се зачита за намаляване срока на наказанието**, като 2 работни дни се считат за 3 дни лишаване от свобода – чл. 41, ал. 3. Така осъдените се поощряват да участват в процеса на собственото им превъзпитание и същевременно се създават условия за тяхната ресоциализация.

Особености:

1. Нормата на чл. 41, ал. 1 е **императивна**, т.е. полагането на този труд **задължително** **съпровожда** изтърпяването на наказанието. Д-та е **длъжна** да им осигури подходяща работа.
1. **Зачитането** **на работните дни** за намаляване на срока на наказанието също е **задължително** и **става по силата на закона**. 
1. Законът предвижда възможност **съдът да отмени** изцяло или отчасти **зачитането на работните дни** по правилата на чл. 41, ал. 4 НК.
1. За положения труд осъдения следва задължително да получи и **възнаграждение**.
1. Лишаването от свобода в по-общ план може да бъде три вида: срочно лишаване от свобода, доживотен затвор и доживотен затвор без замяна.

## **Доживотен затвор**

През 1995 г. в системата от наказанията е възстановено наказанието лишаването от свобода до живот („доживотен затвор”), като след отмяната на смъртното наказание то се разграничава на два вида в зависимост от възможността да бъде заменено с лишаване от свобода за определен срок: доживотен затвор и доживотен без замяна.

### Същност на наказанието доживотен затвор

Според чл. 38а, ал. 1 НК „доживотен затвор принудително изолиране на осъдения до края на живота му в места за изтърпяване на наказанието лишаване от свобода.”

Ограниченията, характерни за срочното лишаване от свобода, важат и за доживотния затвор. Обаче има някои съществени различия между двете:

1. По общо правило изолацията на престъпника е **до края на живота му;**
1. За осъдените на доживотен затвор **не се предвижда задължение за полагане на общественополезен труд, а** чл. 38а, ал. 4 изрично постановява, че „по време на изтърпяване на наказанието доживотен затвор не се зачитат работни дни.”

**Налагането на наказанието доживотен затвор** е ограничено в зависимост от извършеното престъпление.

**Изтърпява се** при специален режим и това го прави **изключително скъпо.**
### Видове доживотен затвор
Критерий: дали може да бъде заменен с лишаване от свобода или не. **Доживотен затвор с възможност за замяна с лишаване от свобода – чл. 38а**

Предпоставка за налагане – ал. 2: „извършеното престъпление да е изключително тежко”. Предпоставка за замяна: ал. 3 „доживотният затвор може да бъде заменен с наказание **лишаване от свобода за срок от тридесет години**” като единствената предпоставка за това е „**осъденият да е изтърпял най-малко двадесет години**”. Именно заради предвидената възможност за замяна трябва да се приеме, че лицата, на които се налагат тези наказания поначало **са поправими.**

Доживотен без замяна – чл. 37, ал. 2 и чл. 38 НК. Възприет през 1998 г, за да замени смъртното наказание. Най-тежкото в България. Според чл. 37, ал. 2 НК доживотен затвор без замяна може да бъде предвиждан „за най-тежките престъпления, които заплашват основите на републиката, както и за други особено опасни умишлени престъпления.” При това този вид доживотен затвор е обявен за **временна и изключителна мярка.** 

Временна мярка – има се предвид, че след време ще отпаднат условията за неговото използване като вид наказание.

Изключителна мярка – правото на държавата да го наложи е ограничено от особеностите на конкретното престъпление и на неговия извършител:

1. Чл. 38, ал. 1: „конкретно извършеното престъпление трябва да е изключително тежко и целите на наказанието да не могат да бъдат постигнати чрез по-леко наказание”
1. Чл. 38, ал. 2: ограничава приложното му поле, като отчита възрастта на извършителя, а когато е извършено от жена – нейната бременност.

За разлика от другия вид доживотен затвор тук вече отпада възможността за замяна на наложеното наказание с лишаване от свобода за определен срок. Осъденият никога не може да възвърне законосъобразно свободата си освен при **амнистия** или ако бъде **помилван. (непоправим е).**

