---
title: Въпрос 39
---
# **Въпрос 39. Пасивен и активен подкуп. Други състави от този раздел.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2039.mp3" type="audio/mpeg">
        </audio>
    </div>

## **Подкуп**
От глава осма остана четвърти раздел и това е подкуп. Най-напред понятието корупция. Първо, няма как да не знаете, че корупцията е престъпление, което няма връзка с обществения строй. Защото достоверни източници ни съобщават, че когато Цезар бяга от войската му се налагало да плаща огромни суми, за да го пазят да не бъде предаден и да стигне до Рим. И от по-ранно време ще намерим такива прояви. Следователно корупцията като явление не е характерна единствено и само за даден обществен строй или за дадено време. И винаги управляващата класа или мнозинство водят някаква борба с това явление. 

Като етимология да видим. В речниците е отбелязано, че идва от латински и общо взето означава няколко неща, но основно – развала, разпад и едва на последно място в юридически смисъл речниците отбелязват, че става дума за подкуп. Корупцията е обществено явление, което се появява в онези обществени условия на разпад, на развала, на разруха. Когато са нарушени нормалните връзки между членовете на обществото. Корупцията е избивала – когато е нарушен обществения строй. Но изхождайки от значението на думата корупция следва да се има предвид и друго. Не винаги корупцията е свързана непременно с получаване на нещо. Но във всички случаи е свързана с държавата и обществото. По-общо погледнато за корупция говорим в онези случаи, при които личния, но и груповия, а защо не и партийния, интерес се поставя над обществения. За да се приоритизира личната изгода, личния интерес, над обществения. И това не са единствено съставите на подкупа, който е класическият вид корупция. В настоящия момент редица други текстове в НК можем да причислим към групата на корупционните престъпления, доколкото се засяга този основен белег – засяга се публичния интерес за сметка на лична облага – задоволяване на частни интереси. 

Подкупът без съмнение е най-острата проявна форма на корупция. Класическо престъпление, уредено в четвърти раздел на глава осма, от чл. 301 нататък. В този четвърти раздел са визирани освен съставите на пасивен и активен подкуп, още и търговията с влияние, посредничеството при такива прояви и накрая провокацията към подкуп. Най-общо съставите на подкуп са две групи – пасивен подкуп (най-общо – получаването на определена неследваща се облага) и активния подкуп (чл. 304 и сл. – даването, предлагането на такава облага). 

Два предварителни много важни въпроса заслужават внимание при разглеждането на тези състави. Първият е свързан с предмета на подкупа. Ако систематически разгледаме това престъпление, няма как да не видим, че обектът му е нормалното функциониране на държавния апарат – глава осма. 

Сега за предмета. Обикновено предмет на престъплението са определени положителни предпоставки за съществуването на самото обществено отношение. Когато отнемате чужда вещ като предмет на кражба, именно вещта е тази положителна предпоставка, за да може да съществува правото на собственост. И, отнемайки я, лишавате собственика от възможността да упражнява правото си спокойно. Но трябва да имаме предвид и някои негативни предпоставки за нормалното съществуване на общественото отношение. Тоест нормалното функциониране на държавния апарат се определя както от положителни, така и от отрицателни предпоставки (липсата на които прави възможно нормалното функциониране). В този смисъл липсата на определена неследваща се облага е тази отрицателна предпоставка. В този смисъл предмет на подкупа е облагата, която не се следва на длъжностното лице. Има специална разпоредба на края на раздел четвърти, която казва, че предметът на престъплението се конфискува в полза на държавата, във връзка с чл. 53 НК. 

Вторият изключително важен за разбирането същността на този въпрос е, че не може да има получаване или приемане на облага без да има предлагане на такава облага. Не може да получиш нещо без някой да ти го даде. Съществува ясна фактическа връзка между даването и получаването. Само че още в началото ви казах, че говорим за пасивен подкуп и активен подкуп като отделни престъпления. Всъщност обаче защо казвам това. Подкупът е като кръвосмешението. Не може да няма двама, за да се осъществи това престъпление. Защо законодателят не е уредил подкупа като необходимо съучастие? Това би било по-нормалното. Законодателят обаче е изхождал от друго разбиране. И това не е само българският законодател. Той юридически е разделил иначе фактически свързаните неразривно прояви, защото е преценил, че има разлика в обществената опасност и укоримост между случаите, когато длъжностно лице приема облага и всяко наказателно отговорно лице, което дава или предлага тази облага. Много по-укоримо е поведението на длъжностните лица, които, облечени в народното доверие, от името на народа осъществяват властта, когато приемат, получават неследващата за работата им облага, отколкото дейността на гражданина, който в много случаи е принуден (не в юридическия смисъл на думата), за да си свърши работата най-накрая, да даде определена облага. А и законодателят е предвидил определени случаи на ненаказуемост на активния подкуп, което е възможно само когато юридически са разделени. Това е мотивацията на законодателят да раздели юридически иначе фактически свързаните прояви на подкуп. 

Пасивният подкуп е уреден в чл. 301. Искам още веднъж да ви обърна внимание, че и на други места в НК са криминализирани аналогични прояви – стопански подкуп по чл. 225б и чл. 225в, които по основните елементи на съставите на престъпленията не се различават – приемане на облага, че тя не се следва и т.н., но е различен обектът на посегателство (функционирането на стопанството и стопанските субекти е тук). Относно субектът – длъжностно лице. Очевидно е, че трябва да става дума за такава категория длъжностни лица, които са органи на власт, а иначе отговарят на общите условия по чл. 93, т. 1 НК. Изрично, съгласно последващите разпоредби на чл. 304в и чл. 305, става ясно, че субект на престъплението може да бъде също арбитър, вещо лице, назначено от съд и т.н., както и защитник или повереник при определени особености на изпълнителното деяние, когато субект на подкупа са именно такава категория лица. Изяснихме най-общо разбирането за предмета на това престъпление. Да видим сега конкретно какво казва законът. 
### Чл. 301
В сегашната редакция – дар или каквато и да е облага. Искам да ви кажа, че в тази насока наказателното законодателство претърпя определено развитие, което беше отбелязано с доста сериозни спорове, но в крайна сметка това е редакцията. Дълги години предмет на подкупа можеше да бъде само имотна облага – “дар или друга имотна облага”. Преди години текстът се промени, като законодателят формално разшири понятието за предмет на подкупа. Следователно прецизното тълкуване на това изменение е, че предмет може да е и облага, която не е материална. Освен това практиката беше стигнала до съвсем правилни изводи, че има случаи (пак с материален израз), когато деецът получава услуга, която по принцип се заплаща, а той не заплаща. Дискутирали сме, ама колегите казват – “да речем някаква интимна услуга”. Но общо взето проституцията е платена услуга. И второ – стояхме на мнението, че НП не е безсилно за случаите, когато може да е налице някаква облага с нематериален характер, защото има общо длъжностно престъпление. А и подкупът е едно много трудно доказуемо престъпление. И така предмет може да е всяка облага, предимно обаче става дума за дар или друга имотна облага. Най-често предмет на подкупа са пари, ценности или въобще други вещи, които са оценими в пари. Предмети, които имат само афективна стойност (стари снимки, албуми, писма от любимия от фронта) не мога да бъдат предмет на подкуп, защото нямат тази стойност. Категорично съгласно действащата съдебна практика са възможни и други престъпления – когато се създава несъществуващо вземане или се опрощава едно негово задължение. Сега във връзка с преобладаващите случаи на подкупа се поставя въпросът има ли предел? Някакъв праг? Законът не поставя такова изискване. Тоест, като че ли на пръв поглед всяко неправомерна, благоприятна промяна в имущественото състояние следва да се приеме, че е налице подкуп. Все пак обаче практиката, защото съдиите и прокурорите са разумни хора, е наложила определено разбиране, че когато има някои обичайни, дребни подаръци, които са по-скоро израз на уважение, на благодарност, които съвсем разумно не се приемат за подкуп. Например цветя на учителката за 15ти септември. Кутия бонбони или бутилка вино за лекаря. И не става дума за размера, защото може да става дума за една червена кутийка, която като я отвориш може да струва повече от повечето таратайки по улиците. Навремето се поставяше въпроса подкуп ли са бакшишите – на таксиметров шофьор, на фризьор. Те бакшишите са обичай при такситата, но едва ли трябва да се борим с тях чрез НП. 

И така, предметът може да е всяка облага. Сега, формите на изпълнителното деяние. Те са няколко алтернативно посочени от законодателя в чл. 301, ал. 1 и основната сред тях е приемането на облагата. При тази класическа форма на подкупа, длъжностното лице получава, приема съответната имотна облага – пари, вещи, други ценности или изменение на някакво правоотношение – опрощаване на вземане, създаване на задължение и т.н. При тази хипотеза е възможен опитът към подкуп. Когато длъжностното лице започва да получава съответната облага, но в този момент строгата ръка на закона се слага на рамото му и се прекратява изпълнителното деяние. Другите хипотези на изпълнителното деяние по чл. 301 общо взето целят изтеглянето на по-ранен етап на наказателната отговорност преди да се е стигнало до реалното приемане на облагата. На първо място – когато длъжностното лице **поиска една неследваща му се облага**. Тук се касае за едностранно негово изявление, с което дава да се разбере, че желае, иска получаването на такава облага. И другите две форми – **приемането на предложение** или **обещание за получаване на облага**. Тук просто приема за в бъдеще да получи облагата. Както виждате, тук законодателят наказва една предварителна дейност. Каква е разликата между предложението и общението? При предложението има по-голяма степен на конкретизираност – например, 2 милиона, до 20% от някаква сума. 

И сега – не всяко получаване на облага от длъжностно лице е подкуп. Онова, което прави получаването на облага от длъжностното лице подкуп е връзката на това действие със службата на длъжностното лице. Когато облагата е неследваща се по повод изпълнение на функциите на длъжностното лице. Всяко длъжностно лице получава заплата, допълнителни материални стимулирания (премии), възнаграждения за извънреден труд, за нощен труд – всичко това е извън НП. И на длъжностните лица не им се следва нещо допълнително. Така че получаването на облага е подкуп, когато е получена във връзка със службата. Ако длъжностното лице получи облага извън кръга на неговата служба, то най-вероятно върши друго престъпление, в частност – общото длъжностно престъпление по чл. 282. И също много важно – по този основен състав на пасивен подкуп става дума за законосъобразно действие – което е в кръга на службата на длъжностното лице. Не става дума, че действието му нарушава правилата за законосъобразно осъществяване на държавната власт. От обективна страна ключово за пасивния подкуп е предназначението, съответно защо дееца поисква, приема съответната облага или приема обещание/предложение. „Да извърши или да не извърши действие по служба или загдето е извършило или не е извършило такова действие“ – говорим за действие/бездействие по служба. Не става дума за приемане на облагата заради едно евентуално общо благоразположение (както е по 283). Става дума за конкретно действие или бездействие по служба – да речем даващия облагата да спечели конкурса. Трето, което ключово както при пасивната, така и при активната, действието или бездействието по основния състав е правомерно. Това различава корупцията в публичния сектор от корупцията в частния сектор – в частния в основните състави се говори за нарушение на служебните задължения от съответния субект, изпълняващ стопанската дейност. Стана дума тогава, заличаването на това различие е недопустимо. Заличаване на тази разлика би довело до това за корупция в частния сектор да се третира нещо, което деецът е получил в повече от дължимото, защото би осъществила от всякъде свободата на договаряне в частния оборот.

Ако облагата е получена от длъжностното лице, за да наруши то служебните си задължения, то вече сме изправени пред втората алинея на чл. 301. Там и наказанието е по-високо, защото се касае за деяние с по-висока степен на обществена опасност. Не само получава неследваща му се облага, но тя е във връзка с извършено или предстоящо да се извърши нарушение на службата му. 

И най-тежката форма на пасивен подкуп в този член е третата алинея, където връзката между облагата и субекта е във връзка с извършено от него друго престъпление, във връзка със службата. 
### Чл. 302
Най-тежките форми са в чл. 302 и чл. 302а са свързани с предмета на посегателство – големи размери и особено големи размери. На второ място са свързани със субекта – длъжностно лице, което заема отговорно положение. И на трето място са свързани чрез начина за “мотивиране” на пострадалия – чрез изнудване посредством злоупотреба със служебното положение. Изнудването в практиката не винаги е свързано с някакво физическо насилие. Може да бъде постигнато и по завоалиран начин (става ясно, че няма да стане без да се даде подкуп – “Абе знаете как става тази работа”). Това също е изнудване, не е нужно директно да му опира пистолета. 

### Чл. 304
Активният подкуп е уреден в чл. 304 основно. При анализа му сме значително облекчени, че голяма част от признаците му съвпадат с пасивния подкуп, защото двете са само юридически разделени. Тук субектът може да е **всяко наказателно отговорно лице**. Формите на изпълнително деяние са огледалните на пасивния – даде дар или каквато и да е облага, респективно предложи или обещае такова даване. И тук е налице връзка между тези форми на изпълнителното деяние. С обстоятелството, че се дават на длъжностното лице във връзка с негово действие или бездействие по служба. Аналогично и тук по-тежка е отговорността, когато става дума за нарушаване на служебните задължения от страна на длъжностното лице. 

Нещо което би се отклонило от Постановление 8 от 1981 г. – даващия подкупа и съответно получаващия го са страни по една сделка, в частност договор за дарение – не може да се придържаме към такова разбиране! Считало се че на това основание имало даже и необходимо съучастие - абсурдно. За необходимо съучастие може да се говори когато по един и същи основен състав изисква най-малко 2 лица да могат да извършат дадения вид престъпление. Пасивният и активен подкуп са различни по вид престъпления и извършването на едното не предполага извършването на друго – няма такава обвързаност. Може да се осъществи активен подкуп без да се счита че е осъществен и пасивен. При активен подкуп е достатъчно да предложим облагата – вариант на довършено престъпление. Ако катаджията не приеме тези 50 лева, които му предлагаме, ще имаме извършен активен подкуп, ама няма да има извършен пасивен подкуп. 

Чл. 304, ал. 2 Ако във връзка с подкупа длъжностното лице е нарушило служебните си задължения, наказанието е лишаване от свобода до осем години и глоба до седем хиляди лева, когато това нарушение не съставлява по-тежко наказуемо престъпление. При подкупа, когато се нарушава закона, особено когато нарушаването е свързано с наказателна отговорност, може да имаме и подбудителство при активния подкуп. Затова сме длъжни да обособим два типа хипотези: при първия тип, когато приелия подкуп във връзка с това наруши служебните си задължения и това нарушение е административно или представлява престъпление, но престъпление което не е наказуемо с повече от това предвидено в ал. 2, то тогава отговорността ще е за даващия подкупа само по чл. 304, ал. 2. Как обаче ще квалифицираме ако престъплението е по-тежко и имаме реално подбудителство? – няма да отговаря по ал. 2 и тогава ще отговаря като подбудител за по-тежкото престъпление във връзка със службата, а за активния подкуп отговорността въобще ли ще се изгуби? – ще е по 304, ал. 1. Тоест Ще имаме идеална съвкупност – подбудител за по тежкото и ще е у по основния състав на 304, ал. 1.
### Чл. 304б
И по няколко думи за другите престъпления в раздел четвърти. Едно относително с висока степен на обществена опасност престъпление е търговията с влияние. Чл. 304б. Това е класическият случай на корумпирано ходатайство. Тук се наказва онова лице, което приема определена облага, за да въздейства на едно длъжностно лице при вземане на определено решение, но и тук трябва да съществува връзка със службата на длъжностното лице. Например да постави отлична оценка на някакъв студент. Тук не се изисква субектът да е длъжностно лице, изисква се да има възможност да влияе на едно длъжностно лице. 

### Чл. 304в. 
Тук изрично законодателят е уредил, че е налице подкуп и когато облагата бъде дадена другиму, но с негово съгласие. Това означава общо взето – по негово указание. Тоест вместо да я получи той, казва “дай я на Марчето, всичко е ок”. Или случаите, когато субект на пасивния подкуп са арбитри, вещи лица (когато повлияват заключението си), защитници или повереници (когато действат във вреда на клиента си). 

### Чл. 305а
Другото престъпление е посредничеството към подкуп. То е уредено като самостоятелно престъпление в чл. 305а НК и се изразява в действия, при които субектът създава условия за връзка между едно лице, което дава или ще даде и едно длъжностно лице, което приема или ще приеме определена неследваща му се облага. В някаква степен това престъпление прилича на подбудителство, но винаги правете ясното разграничение, че законодателят го е уредил като самостоятелно престъпление, което освен определени действия по мотивирането на лицата, съдържа в себе си и други действия по тяхното свързване, за да достигнат до разбирателство по отношение на някое от деянията, за които вече говорихме. Съставът е субсидиарен – “ако не представлява по-тежко престъпление”. 

От обективна страна закона прави уговорка ако това посредничество не представлява по-тежко престъпление. Кои случаи ще са по тежки престъпления и кои ще са по чл. 305а – по 305а имаме неуспяло посредничество към подкуп или търговия с влияние, само то е наказуемо по 305а => субсидирано значение на 305а. 
### Чл. 306
В чл. 306 е предвидена ненаказуемост на активния подкуп, когато са налице няколко предпоставки. Те са кумулативно дадени от законодателя и първата от тях е лицето да е било изнудено от длъжностното лице. На второ място се изисква освен лицето да е било изнудено от длъжностното лице, да е съобщило на властта. При това да го е сторило незабавно и доброволно. С други думи – да се касае до негово самостоятелно взето решение, а не под натиска на условията, и да е сторено непосредствено след даването на активния подкуп. Практиката, разбира се, не изисква в момента който дадете парите и да извадите телефона и да се обадите на полицията. Но не трябва да е минало известно време, което най-често е свързано с това, че не е доброволно. 

### Чл. 307
Един изключително дискутиран текст е чл. 307 – последното визирано престъпление от този раздел на глава осма. А именно това е провокацията към подкуп. Същността, видно и от самото наименование, е, че деецът създава условия или обстановка, за да предизвика подкуп – даване или получаване. Но за разлика от посредничеството, тук той върши това с една специфична цел. Той не просто желае единият да се облагодетелства, на другия да му се свърши работа, а да навреди на онзи, който приеме подкуп. Как да му навреди? Като по този начин се потърси наказателна отговорност. Действа се при предумишлена форма на вината – “преднамерено създава обстановка”. 

От обективна страна се съставя обстановка за даване или получаване на подкуп - особеностите се крие в състава от субективна страна – изисква се преднамереност, което от гледна точка вида и разновидността на вината предполага пряк умисъл, и то предварителен, а често пъти този предварителен умисъл е и предумисъл и формулирана двояко цел – за да се стигне до даване/получаване на подкупа и от друга страна се наслагва крайната цел на подкупа да се навреди на онзи, който даде или приеме подкупа. Имаме усложнено престъпление.

Предметът на престъпленията, казва чл. 307а, се отнемат в полза на държавата, а когато липсва – тяхната равностойност. Това поддържа мисълта на законодателя, че облагата е материална. Винаги има парична равностойност.

