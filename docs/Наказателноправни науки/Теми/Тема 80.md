---
title: Въпрос 80
---

# **Въпрос 80. Касационни основания. Правомощия на касационната инстанция.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2080.mp3" type="audio/mpeg">
        </audio>
    </div>

## **Касационни основания**
Касационните основания представляват нарушения, които водят до отмяна на съдебния акт. Ако нарушенията не са настъпили, съдебният акт би бил друг. По своята същност касационните основания са предварително формулирани абстрактни нарушения (пороци), които довеждат до незаконосъобразни, неправилни и несправедливи присъди, решения и определения. 

### Видове касационни основания
Касационните основания могат да бъдат разделени на три групи (видове):

1. Нарушение на закона (когато е нарушен законът) – чл. 348, ал. 1, т. 1 НПК;
1. Съществено процесуално нарушение (когато е допуснато съществено нарушение на процесуалните правила) – чл. 348, ал. 1, т. 2 НПК;
1. Явна несправедливост на наложеното наказание (когато наложеното наказание е явно несправедливо) – чл. 348, ал. 1, т. 3 НПК.

## Нарушение на закона

Нарушението на закона (когато е нарушен законът) е регламентирано в чл. 348, ал. 1, т. 1 НПК, вр. чл. 348, ал. 2 НПК. Под нарушение на закона се разбира нарушение на материалния закон. Какво означава понятието закон (материален закон), употребено в цитираната разпоредба? Понятието закон значи:

- НК – Обща и Особена част на НК;

- Всеки друг материален закон, към който препраща бланкетна разпоредба на НК (например чл. 343 НК препраща към ЗДвП);

- Подзаконов нормативен акт, към който препраща бланкетна диспозиция по НК;

Налице е това касационно основание и тогава, когато съдът не се е съобразил или не е приложил ТР на Пленума на ВКС или ТР на пленумите на ВКС и ВАС. Последните са част от правото и затова тяхното нарушение е нарушение също на закона.

Какво означава да е нарушен законът? За това има дефиниция в чл. 348, ал. 2 НПК. От текста на закона е видно, че хипотезите на нарушенията са две:

Законът е приложен неправилно – чл. 348, ал. 2, предл. 1 НПК. В НПК понякога се употребява „закон” като „правна квалификация”, а понякога закон като нормативен акт. В хипотезата на чл. 348, ал. 2 НПК се има предвид не правната квалификация, а именно нормативният акт. Тези случаи на практика са четири:

Правна норма от **Особената част** на НК е **изтълкувана и приложена неправилно** в частта й, очертаваща състава на престъплението (диспозицията на правната норма). Това е типичната грешка в правната квалификация.

Правна норма от **Общата част** на НК от раздела „престъпления“, е **изтълкувана или приложена неправилно**. Става дума за осигуряване на наказания за повторност, опасен рецидив, съучастие, съвкупност, продължавано престъпление и други. Това също е винаги грешка в правната квалификация.

Правна норма от **Особената част** на НК не е **изтълкувана и приложена правилно в санкционната й част**. Има разлика между налагането на наказание и индивидуализирането му. Става въпрос за допусната грешка при самото определяне на наказанието (налагането му), не при неговата индивидуализация. Първото е основание за касация – нарушение на материалния закон – наказанието е определено извън рамките на санкцията, предвидена в правната норма от НК (например при кумулативни наказания е наложено само едното, при алтернативни наказания са наложени и двете, не е съобразена редукцията в чл. 63 НК при определяне на наказанието за непълнолетни). Когато е правилно наложено в рамките на санкцията, но не е правилно индивидуализирано, е налице касационното основание явна несправедливост на наложеното наказание, а не нарушение на материалния закон. 

Правна норма от **Общата част** на НК от раздела „наказания“, е **разтълкувана и приложена неправилно**. Става въпрос за разпоредби, свързани с погасяване на наказателната отговорност (давност, амнистия и други), освобождаване от наказателна отговорност, реабилитация, условно осъждане, редукция на наказанието по чл. 63 НК за непълнолетните и други.

Не е приложен законът, който е трябвало да бъде приложен – чл. 348, ал. 2, предл. 2 НПК. На практика случаите, когато не е приложен закона, който е трябвало да бъде приложен са три:

**Приложен е недействащ закон.** Може това да е целият НК или друг нормативен акт (закон или подзаконов акт), към който бланкетната норма препраща – отменен, или не е влязъл в сила (приет, но не е обнародван или обнародван, но не е влязъл в сила). Може да е конкретна разпоредба от НК или друг нормативен акт (закон или подзаконов акт), към който бланкетната норма препраща, която е отменена или не е влязла в сила.

**Приложен е неактуален закон.** Това е само конкретна разпоредба (не може целия нормативен акт) от НК или друг нормативен акт (закон или подзаконов акт), към който бланкетната норма препраща, която е изменена (стара редакция) – неактуална разпоредба.

**Приложен е материален закон (или подзаконов акт), към който бланкетна норма на НК не препраща.** Нарушението на материалния закон не може да е съществено или несъществено, както е нарушението на процесуалните правила. 

Когато материалният закон е приложен неправилно винаги е налице касационното основание по чл. 348, ал. 1, т. 1 НПК. Когато е допуснато съществено процесуално нарушение, то може да се отстрани само чрез отмяна на присъдата и връщане на делото за ново разглеждане, докато когато е допуснато нарушение на закона, то може да се отстрани и чрез отмяна на присъдата и връщане на делото за ново разглеждане или чрез изменение на присъдата в зависимост от нарушението (по-подробно при правомощията на ВКС в касационното производство).
## Съществено процесуално нарушение 
Същественото процесуално нарушение (когато е допуснато съществено нарушение на процесуалните правила) е регламентирано в чл. 348, ал. 1, т. 2 НПК, вр. чл. 348, ал. 3 и 4 НПК.

**Понятие за съществено процесуално нарушение**. Става въпрос за нарушение на разпоредбите на НПК. Нарушението е когато конкретна разпоредба не е приложена или е изтълкувана и приложена неправилно.

Нарушенията на процесуалните правила са само съществени. Законът отдава значение и свързва с правни последици единствено същественото процесуално нарушение. Не се считат за нарушения обикновените процесуални нарушения.

**Видове съществени процесуални нарушения.** Съществените процесуални нарушения се делят на абсолютни и относителни. Критерият за делението им е възможността ВКС да преценява резултата от нарушението (до какво е довело то).

Абсолютни са тези, които след констатирането им, ВКС е длъжен винаги да отмени съдебния акт, без да проверява до какво е довело това нарушение, т.е. самият факт на нарушението е достатъчен, за да бъде отменен атакувания акт. Там преценката за резултата е направена предварително a priori от законодателя. 

Относителни са тези процесуални нарушения, които след констатирането им, съдът преценява до какво е довело това нарушение в съдебния акт (как се е отразило). Абсолютните съществени процесуални нарушения са определени в чл. 348, ал. 3, т. 2 – 4 НПК, а относителните нарушения – чл. 348, ал. 3, т. 1 НПК. Абсолютните съществени процесуални нарушения – чл. 348, ал. 3, т. 2 – 4 НПК.

Нарушението на процесуални правила е съществено, когато:

1. няма мотиви или протокол за съдебното заседание на първата или въззивната инстанция;

2. присъдата или решението са постановени от незаконен състав;

3. тайната на съвещанието е била нарушена по време на постановяване на присъдата или решението.


Абсолютните съществени процесуални нарушения са посочени изчерпателно в НПК.

Относителни (условни) съществени процесуални нарушения – чл. 348, ал. 3, т. 1 НПК - нарушението на процесуални правила е съществено, когато е довело до ограничаване на процесуалните права на страните, ако не е отстранено.

Относителните съществени процесуални нарушения не са (а това е и невъзможно) изброени изчерпателно в закона. НПК сочи критерият, от който се ръководи съда, когато решава дали допуснатото нарушение е съществено – довело ли е това нарушение до ограничаване процесуалните права на страните. Без значение е дали допуснатото съществено процесуално нарушение е оказало влияние върху постановения съдебен акт. Единственото, което оценява ВКС и има правни последици е имало ли е ограничение на правата на страните. 

**Уточнение!** Не става въпрос за ограничаване на правото на защита на страните (прокурорът и защитниците са страни, но нямат право на защита) – те имат многобройните процесуални права, които могат да бъдат ограничени при неспазване разпоредбите на НПК. При преценката на относителните съществени процесуални нарушения се преминава през два етапа:

1. ВКС решава коя е разпоредбата на НПК, която е нарушена и по какъв начин е нарушена – не е приложена или е приложена неправилно. 
1. Съдът решава, така допуснатото нарушение на НПК довело ли е или не до ограничаване правата на обвиняемия и другите страни. 

От практиката на ВКС във връзка с преценката на нарушаване на правата на страните може да се дадат примери: 

- страната не е била редовно призована, а на делото е даден ход или е била редовно призована, посочила е уважителни причини да не се яви, но делото не е било отложено;
- делото е решено без участието на прокурор, когато това е било задължително;
- делото е решено без да е изпратен препис от обвинителния акт на подсъдимия; 
- делото е било решено без да е изпратено съобщение на пострадалия, че може да се конституира като частен обвинител или граждански ищец (също на ощетеното юридическо лице);
- подсъдимия е осъден за престъпление, за което е нямало формирано обвинение в обвинителния акт;
- отказана е последна дума на подсъдимия или правото да участва в съд. прения;
- на защитника (подсъдимия) е отказан препис от протоколи и други документи, поради което е затруднена защитата му; 
- някоя от страните е отстранена от съдебното заседание без да са били налице предпоставките за това или след нейното завръщане в залата не е запозната с действията извършени в нейно отсъствие;
- при дела, за които е задължително участието на защитник, такъв не е участвал;
- при случаите на задължителна експертиза, такава не е била назначена;
- делото е решено по реда на задочното производство без да са били налице предпоставките за това – чл. 269, ал. 3 НПК.

При относителните процесуални нарушения, за да бъде основание за отмяна на присъдата трябва освен да е съществено, и да не е било отстранено – чл. 348, ал. 3 т. 1 НПК (вж. т. р. 2 – 2002 – ВКС, по отм. НПК от 1974 г. липсва такова изискване). Например в съдебно заседание на първата инстанция разпитът на непълнолетен обвиняем е проведен без да участва защитник, но след това този разпит е повторен с участието на защитник. Това означава, че допуснатото процесуално нарушение е било отстранено. Затова касационната инстанция не може да връща делото на този стадий.

НПК изисква за съществено процесуално нарушение, което е касационно основание, да е отстранимо – Процесуално нарушение, което не може да бъде отстранено при новото разглеждане на делото, не съставлява основание за отмяна на присъдата – чл. 348, ал. 4 НПК.

Процесуалното нарушение няма да е отстранимо при условие, че повтарянето на действията, при което е извършено нарушението, е невъзможно или безпредметно. Невъзможно е да се повтори самото следствено действие например: обиск, изземване, оглед на местопроизшествие. Безпредметно е да се повтаря следственото действие, когато обвиняемият е непълнолетен, не е имал защитник, но към момента на констатиране на това, той вече е навършил пълнолетие. 

При допуснато съществено процесуално нарушение постановеният **съдебен акт винаги се отменя и делото се връща за ново разглеждане**. Допуснатото съществено процесуално нарушение винаги е основание за отмяна на присъдата, не за нейното изменение. При това делото се връща за разглеждане на стадия, на който е допуснато нарушението, а самото допуснато процесуално нарушение се поправя чрез повторно извършване на действието, при което е допуснато нарушението и свързаните с него. 
## Явна несправедливост на наложеното наказание 
Явна несправедливост на наложеното наказание (когато наложеното наказание е явно несправедливо) е регламентирано в чл. 348, ал. 1, т. 3 НПК, вр. чл. 348, ал. 5 НПК. Основанието е явната несправедливост на наложеното наказание, а не явна несправедливост на присъдата.

Същност на явната несправедливост на наложеното наказание. При това основание наказанието е правилно наложено, но не е правилно определено, т.е. индивидуализирано. То е определено в рамките на санкцията на правната норма, но е допусната грешка при неговото индивидуализиране, т.е. при прилагането на чл. 54 и сл. НК. При явна несправедливост на наложеното наказание се касае за нарушаване правилата за индивидуализация на наказанието – мотивите, подбудите, конкретната степен на обществена опасност на деянието на дееца, както и другите смекчаващи и отегчаващи обстоятелства.

Когато наказанието е наложено извън рамките на санкцията, определена в Особената част на НК, касационното основание е по чл. 348, ал. 1, т. 1 НПК – нарушение на закона, а когато не е определено при съобразяване със смекчаващите и отегчаващи обстоятелства, касационното основание е по чл. 348, ал. 1, т. 3 НПК – явна несправедливост на наложеното наказание.

Кога несправедливостта на наказанието е „явна“? Наказанието е явно несправедливо, когато:

- очевидно не съответства на обществената опасност на деянието и дееца, на смекчаващите и отегчаващите отговорността обстоятелства, както и на целите по чл. 36 от Наказателния кодекс;
- неправилно е приложено или неправилно е отказано прилагането на условното осъждане – чл. 348, ал. 5 НПК.

Критерий за „явна“ несправедливост няма и посочените две хипотези са примерно изброяване на нарушаване правилата за индивидуализация. На практика хипотезата на явна несправедливост може да се обобщи така:

- При превес на смекчаващи обстоятелства наказанието е определено над средния размер към максимума.
- При превес на утежняващи обстоятелства наказанието е определено под средния размер към минимума.
- При баланс на смекчаващи и утежняващи обстоятелства вместо към средата на санкцията, наказанието е определено към минимума или максимума.

### Установяване на касационните основания

В НПК няма механизъм за установяване и доказване на касационните основания (това важи и за някои от основанията за прекратяване, за спиране, за които няма предвиден механизъм по какъв начин се установяват, доказват, оспорват и т.н.). Понякога касационните основания не се нуждаят от доказване. Те се съдържат в кориците на самото дело и решаващият орган може сам да ги установи. Когато е необходимо доказване могат да се представят доказателства за това (например за роднинска връзка като основание за отвод на член на съдебния състав – касационното основание незаконен състав на съда). В тези случаи няма провеждане на съдебно следствие.

## **Правомощия на касационната инстанция. Изменение на присъдата**

### Обща характеристика на правомощията на касационната инстанция

При подреждането на правомощията на касационната инстанция в чл. 354, ал. 1 НПК законодателят ги е подредил по-важност и значимост с оглед на същността на съответния контролен стадий на наказателния процес. За разлика от изброяването на всички други правомощия на съответните органи – на прокурора в досъдебното производство в стадия действия на прокурора след приключване на разследването – чл. 242, ал. 1 НПК и на съда в стадия предаване на съд и подготвителни действия за разглеждане на делото в съдебно заседание и на въззивния съд – чл. 334 НПК, където подреждането е от нетипичните към типичното и важното. При касационната инстанция това е направено правилно. Първото правомощие е типичното да остави в сила присъдата или решението – това е целта – законосъобразно развитие на делото, а отмяната на присъдата или решението изцяло или отчасти и връщането на делото за ново разглеждане е изключение. След разглеждане на подадената жалба и протест касационната инстанция може да: 

1. остави в сила присъдата или решението; 

1. отмени присъдата или решението и да прекрати или спре наказателното производство в предвидените от закона случаи, а в случая по чл. 24, ал. 1, т. 1 – да оправдае подсъдимия; 

1. отмени присъдата или решението, да оправдае подсъдимия и да му наложи административно наказание, когато извършеното деяние се наказва по административен ред в предвидените в особената част на Наказателния кодекс случаи или когато деянието съставлява административно нарушение, предвидено в закон или указ; 

1. измени присъдата или решението; 

1. отмени присъдата или решението изцяло или отчасти и да върне делото за ново разглеждане – чл. 354, ал. 1 НПК.


### Характеристика (характерни черти) на правомощия на касационната инстанция 

ВКС **няма правомощия да проверява установените по делото фактически констатации**. Той се произнася при установените от въззивната инстанция фактически положения. ВКС не може да признае за установен един факт, който е приет за неустановен, да признае за неустановен един факт, който е приет за установен или да приема нови фактически положения.

ВКС няма правомощие да оценява пълнотата на доказателствения материал, т.е. той не може да проверява дали са събрани всички необходими доказателствени материали. Непълнотата, както е очевидно от чл. 352 НПК не е посочена като основание за касация. Непълнотата на доказателствата като основание е несъвместима с касацията. 

Много често непълнотата е резултат от допуснато съществено процесуално нарушение (например страната е искала да представи доказателства, но са отхвърлени). ВКС прием, че присъдата трябва да бъде отменена поради допуснато нарушение, ограничило правата на страната. Възможно е никоя от страните да не е правила искане за събиране на доказателства, съществени за делото, но и съдът не е приложил чл. 107 ал. 2, т.е. не е събрал служебно такива. И при тази хипотеза е допуснато съществено процесуално нарушение.

ВКС не може да проверява достоверността на доказателствения материал, но може да проверява дали доказателственият материал е събран и проверен по реда на НПК, т.е. да проверява дали в съдебно следствени действия не са допуснати съществени процесуални нарушения. Във всички тези случаи въпреки, че е допуснато съществено процесуално нарушение, делото не се връща, а събраните доказателства от извършените действия се приемат за невалидни и не се зачитат при решаване на делото.

Отделен е въпросът, когато сме изправени пред съществено процесуално нарушение довело до непълнота, в която хипотеза нашият ВКС на практика отменя присъдите поради допуснато съществено процесуално нарушение, но и в този случай макар да сочи като касационно основание само същественото процесуално нарушение, то отново се получава същото – непълнотата е индиректното основание за касация. 

ВКС **не може да преценява обосноваността на съдебния акт**, т.е. той не може да проверява дали фактическите констатации, приети за установени се подкрепят от събрания и проверен по делото доказателствен материал. Няма такова касационно основание, за разлика от ГПК. Не може да се прави тази оценка, защото е оценка по същество и в крайна сметка се проверява достоверността на събраните по делото доказателствени материали и се прави извод за фактите. 

Касационният съд може да проверява дали при изграждане на вътрешното си убеждение във връзка с фактическите констатации са спазени формалните логически правила при изграждане на това убеждение, както може да провери дали доказателственият материал, върху който е изградено това убеждение е събран и проверен по реда на НПК. Грешките, допуснати от съда при формиране на вътрешното си убеждение, от субективна страна е равно на необоснована присъда, но това ВКС не проверява (това е чистата необоснованост), която всъщност е накърняване на вътрешно убеждение от субективна страна. В същото време грешката допусната от съда при изграждане на вътрешното убеждение от обективна страна е съществено процесуално нарушение и е основание за отмяна на присъдата. 

Необосноваността обаче може да е резултат на допуснато съществено процесуално нарушение. В този случай ВКС ще отмени присъдата, именно на основание допуснато съществено процесуално нарушение.

Необоснованост поради допуснато съществено процесуално нарушение може да има в следните случаи: 

1. съдът е игнорирал, не е обсъдил част от доказателствения материал;
1. някои от доказателствата на делото са изопачени;
1. по делото са използвани доказателства, които не са събрани и проверени по реда на НПК (например в резултата на използване на детектор на лъжата);
1. не са обсъдени противоречията в доказателствения материал;
1. когато мотивите на присъдата са противоречиви, безсмислени и т.н. или когато има противоречие между диспозитив и мотиви.

От казаното следва, че ВКС ще отмени присъдата винаги, когато е нарушено вътрешното убеждение от обективна страна. Необосноваността на присъдата може да е резултат на допусната непълнота на доказателствения материал и ако тази непълнота е в резултат на съществено процесуално нарушение, то ВКС ще отмени присъдата именно поради това.

Когато необосноваността е резултат на допуснато съществено процесуално нарушение, присъдата се отменя поради допуснато съществено процесуално нарушение. Отново се получава хипотезите, когато присъдата се отменя поради съществено процесуално нарушение, довело до необоснованост, което е индиректно касационно основание.

ВКС има правомощие **да прави нови правни изводи** на базата на установеното по делото фактическо положение. 

Проверката на правилното приложение на закона предполага ВКС да право да прави нови правни изводи. ВКС може да приеме, че става въпрос:

- не за смекчаващи, а за отегчаващи обстоятелства и обратно
- не за опит, а за довършено престъпление и обратно
- за маловажен случай, за големи размери, за особено големи размери и обратно
- за съизвършителство, а не за помагачество и т.н.

На базата на това ВКС има решаващи правомощия да промени правната квалификация. Когато ВКС приеме, че следва да се приложи закон за по-леко или същото престъпление той има решаващо правомощие – да измени присъдата. Когато приеме, че следва да се приложи закон за по-тежко наказуемо престъпление, за което има обвинение в първата инстанция и не се налага увеличение на наказанието ВКС също има решаващо правомощие да измени. Ако е закон за по-тежко наказуемо престъпление, за който не е имало обвинение, ВКС ще потвърди съдебния акт.
### Изменение на присъдата или решението
Това правомощие на ВКС не е типично контролно-отменително. То е контролно-решаващо.

Касационната инстанция изменя присъдата, когато се налага да се:

- намали наказанието;
- приложи закон за еднакво или по-леко наказуемо престъпление;
- приложи чл. 64, ал. 1 или чл. 66 от Наказателния кодекс;
- приложи закон за по-тежко наказуемо престъпление, което не изисква увеличаване на наказанието, ако е имало обвинение за това престъпление в първата инстанция; 
- уважи или отхвърли гражданският иск, когато е нарушен законът, или да се увеличи или намали присъденото обезщетение за неимуществени вреди или да се прекрати производството по гражданския иск – чл. 354, ал. 2 НПК.

Първата и третата хипотези са с оглед на процесуална икономия и не влошават положението на подсъдимия. По специално внимание заслужават другите три хипотези.

Касационната инстанция **изменя присъдата, когато се налага да се приложи закон за еднакво или по-леко наказуемо престъпление** – чл. 354, ал. 2, т. 2 НПК.

При това правомощие проблемът е с европейските стандарти за справедлив процес по чл. 6 ЕКПЧ – Всяко лице, обвинено в криминално престъпление, има в частност следните права:

Да бъде незабавно и в подробности информирано за характера и причините за обвинението срещу него на разбираем за него език – чл. 6, ал. 3, б. „а“ ЕКПЧ, и константната практика на Европейския съд по правата на човека.

Проблемът идва от решение на Европейския съд по правата на човека – решение от 7 януари 2010 г., дело Пенев срещу България – „Конвенцията изисква обвиняемият да бъде информиран не само относно действията, за които се твърди че го ангажират, което е фактите на които се основава обвинението, но също и правната квалификация, която се дава на тези факти.“ Това означава, всяко изменение на квалификацията да се прави изрично.

Във връзка с това решение през 2011 г. е изменен НПК (ЗИДНПК, обн. ДВ, бр. 93 от 25 ноември 2011 г.) – в хипотезата на чл. 354, ал. 2, т. 2 НПК се допуска възобновяване на наказателното дело – чл. 422, ал. 1, т. 5 НПК. Големият въпрос е това създава ли достатъчна гаранция съгласно европейските стандарти. Отговорът е сложен – то съответства на установения в НПК модел, който не е адекватен на европейските изисквания.

Касационната инстанция **изменя присъдата, когато се налага да се приложи закон за по-тежко наказуемо престъпление, което не изисква увеличаване на наказанието, ако е имало обвинение за това престъпление в първата инстанция** – чл. 354, ал. 2, т. 4 НПК.

Правомощието на ВКС когато изменя присъдата или решението когато следва да се да приложи закон за по-тежко наказуемо престъпление, ако е имало обвинение за това престъпление в първата инстанция, представлява произнасяне по основните въпроси на наказателното дело – виновността и отговорността на подсъдимия. Такова правомощие при въззивното производство е уредено като правомощие да постанови нова присъда.

С оглед на тази характеристика това правомощие в касационна инстанция е нетипично и нехарактерно за контролно-отменителна инстанция и се явява в дисхармония със същността на касацията и е характерно за въззивния тип обжалване. От по-подробен анализ се нуждае и самите предпоставки за упражняване на това правомощие.

По-тежко наказуемо престъпление е това, за което в особената част на НК е предвидено по-тежко наказание съгласно последователността на санкциите по чл. 37 НК. Припомням ви, че за по-тежкото наказание се говори в три хипотези – друго по-тежко наказание, увеличаване на размера на наложеното наказание или добавяне на кумулативно предвидено наказание. Допуска се в правната наука и съдебната практика, че закон за по-тежко наказуемо престъпление има и когато квалификацията се изменя в по-тежка, но в рамките на същото наказание – когато се променя квалификацията в рамките на същото наказание, това става чрез въвеждане на повече квалифициращи признаци на състава на съответното престъпление, изключване на възможността за освобождаване от наказателна отговорност с налагане на административно наказание, неприлагане на особените правила за приключване на наказателното производство чрез споразумение и други подобни. 

В разглежданата хипотеза на правомощията на касационния съд изрично е изключено увеличаването на наказанието. Това означава, че закон за по-тежко наказуемо престъпление може да има само при промяна на други обстоятелства, извън наказанието, които да доведат до по-тежка квалификация на деянието. Следователно единствената възможност за прилагане на закон за по-тежко наказуемо престъпление в този стадий на процеса може да има само при преквалифициране на деянието – поради неправилното му квалифициране от въззивната инстанция. 

В тази разпоредба е уредено и отрицателното изискване – новото престъпление да не изисква увеличаване на наказанието. За изпълнението му е необходимо наказанието по новата квалификация да е същото или по-леко наказуемо. Другата възможност е касационният съд да определи наказание в рамките на предвиденото наказание по старото престъпление или в границите на вече определеното от предходните инстанции. В първия случай новата квалификация ще бъде приложение на закон за същото, еднаквото или по-леко наказуемо престъпление, а не за по-тежко наказуемо престъпление. Втората възможност означава незаконосъобразно редуциране на предвидените в особената част на НК наказания за определени престъпления. Третата хипотеза е задължителност за касационната инстанция да запази наложеното от въззивния съд наказание на подсъдимия като промени в по-тежка квалификацията на деянието. И в трите случая действията на касационният съд ще бъдат незаконосъобразни. 

Законодателят поставя при това правомощие на касационния съд изискване за новото престъпление, което представлява закон за по-тежко наказуемо престъпление, да е имало обвинение в първата инстанция – чл. 354, ал. 2, т. 4 in fine НПК). Заложената идея е с оглед правото на защита – подсъдимият да е имал възможност да се защитава по него в предходните инстанции. Обратното би означавало изцяло ново обвинение, по което лицето не се е защитавало. 

По изложените аргументи логично е в тази хипотеза атакуваният съдебен акт следва да бъде отменен и делото да се върне на въззивния съд за ново разглеждане. Систематичното място на това правомощие е разпоредбите на чл. 354, ал. 3 НПК, а не в чл. 354, ал. 2, като в текста отпадне изискването за увеличаване на наказанието, което е самостоятелно основание за връщане на делото – чл. 354, ал. 3, т. 1 НПК.

Касационната инстанция **изменя присъдата, когато се налага да се уважи или отхвърли гражданският иск, когато е нарушен законът, или да се увеличи или намали присъденото обезщетение за неимуществени вреди или да се прекрати производството по гражданския иск** – чл. 354, ал. 2, т. 5 НПК.

В касационното производство също както във въззивната инстанция е възможна проверка само гражданската част на атакувания съдебен акт. Логично е касационно обжалване на гражданската част на присъдата или решението да е възможна само ако е обжалвана и наказателната им част. Такова ограничаване произтича от субсидиарния характер на гражданския иск в наказателния процес. Не може наказателното производство да съществува само за него, когато присъдата или решението в наказателната им част не са обжалвани и са влезли в сила.

Касационната проверка на съдебния акт в частта на гражданския иск за присъдените неимуществени вреди е уредена в отклонение от същността на касационната инстанция като „контролно-отменителна”. В тази част тя се превръща в „контролно-решаваща” с типично въззивни правомощия. 

НПК ограничава произнасянето на касационния съд само за неимуществени вреди в хипотезата на увеличение или намаление на присъденото обезщетение за неимуществени вреди – чл. 354, ал. 2, т. 5, предл. 3 и 4 НПК. Per argumentum a contrario на тази разпоредба, може да се направи извод, че в останалите хипотези решаващият орган се произнася и за двата вида вреди. Такова разрешение съответства на стриктното тълкуване на закона, но не кореспондира със същността и задачите на касационната инстанция.

Касационният съд не може да събира нови доказателства и да установява нови фактически положения. За „негативните“ правомощия – да отхвърли гражданския иск и да прекрати производството по него, не е необходимо да се събират доказателства и да се установява нова фактическа обстановка. При уважаването на предявените граждански претенции, обаче, не може да се получи законосъобразно разрешение без нови доказателства. Не е случайно законодателното разрешение за увеличаване на присъденото обезщетение само за неимуществени вреди. Те се определят по справедливост от съда и при тях не е необходимо да се събират доказателства. Нелогично е да се допуска за по-малкото (увеличаването на размера) това ограничение, а за по-голямото (присъждането на определен размер на обезщетението) – то да не съществува. Още повече, че е възможно претенцията за обезщетяване на имуществените вреди да не е уважена както в първата, така и във въззивната инстанция. Присъждането от касационния съд на обезщетението за първи път при неправилно прилагане на материалния закон е немислимо без установяване на нова фактическа обстановка и евентуално събиране на доказателства. 

Поради това този законов текст следва да се тълкува корективно и стеснително като тези правомощия на касационния съд по отношение на гражданския иск следва да се приемат само за поисканото обезщетяване на претърпените неимуществени вреди във всички хипотези.

ВКС след проверката може да се уважи или да отхвърли гражданският иск, когато е нарушен законът – чл. 354, ал. 2, т. 5, предл. 1 и 2 НПК. 

Съдържанието на понятието „нарушен закон“ се изяснява чрез легалната дефиниция като касационно основание – когато е приложен неправилно или не е приложен закон, който е трябвало да бъде приложен – чл. 348, ал. 1, т. 1, вр. чл. 348, ал. 2 НПК. Това нарушение се отнася до неправилно правоприлагане на наказателния или гражданскоправния материален закон. Практически най-често срещаните хипотези са когато извършеното престъпление не е „вредоносно“ или неправилно са установени предпоставките за обезщетение (деяние, вреда, вина и причинно-следствена връзка). С решението си касационният съд уважава, респективно отменя уважения граждански иск за обезщетяване на претърпените неимуществени вреди и определя техния размер по справедливост. 

Втората възможност на касационната инстанция е да увеличи или намали присъденото обезщетение – чл. 354, ал. 2, т. 5, предл. 3 и 4 НПК. Съобразно принципа на справедливост, съдът може да промени присъденото обезщетение за неимуществени вреди. 

Третата група е свързана с прекратяването на производството по гражданския иск – чл. 354, ал. 2, т. 5, предл. 5 НПК. 

Основания, на които да се прекрати производството в НПК не са посочени. Те могат да се изведат от материалните и процесуални предпоставки за предявяване на гражданския иск и за допускане за съвместно разглеждане с обвинението в наказателното дело. 

От материалноправна страна с деянието следва да са причинени вреди, независимо дали са съставомерни или не, които да се намират в причинно-следствена връзка и да са пряка и непосредствена последица от него и то да е извършено виновно. 

От процесуална страна лицето, което го предявява, следва да е процесуално правоспособно (да е претърпяло вреди от престъплението) и дееспособно (да може и спрямо него да извършва правновалидни действия), искането да е направено в определения срок (до началото на разпоредителното заседание – чл. 85, ал. 3 НПК) и форма (с писмена или устна молба – чл. 85, ал. 2 НПК) и да е допуснато от съда за съвместно разглеждане в наказателното дело. 

При нарушаването на всяко едно от тях, касационният съд може да прекрати производството по гражданския иск. Тук, въпреки посоченото по-напред ограничение за правомощията на касационната инстанция само до неимуществени вреди може да се приеме с оглед на процесуална икономия и принципа на законност, че при наличието на съответните основания следва да се прекрати и производството и по гражданската претенция и за имуществени вреди.
### Правомощие на ВКС да остави в сила присъдата или решението
Когато няма основание за изменение на присъдата или решението или за връщане за ново разглеждане ВКС оставя в сила присъдата или решението – чл. 354, ал. 1, т. 1 НПК.

### Правомощие на ВКС да отмени присъдата или решението и да прекрати или спре наказателното производство в предвидените от закона случаи, а в случая по чл. 24, ал. 1, т. 1 – да оправдае подсъдимия
Това са две отделни правомощия на ВКС. ВКС може да отмени присъдата или решението и да прекрати наказателното производство в предвидените от закона случаи, а в случая по чл. 24, ал. 1, т. 1 – да оправдае подсъдимия. Основанията за прекратяване са общите основания, посочени в чл. 24, ал. 1 и ал. 5 НПК.

ВКС може да оправдае подсъдимия, когато деянието не съставлява престъпление. Това е възможно когато фактическите положения, така както са изложени без да ги проверява ВКС очевидно са несъставомерни факти или когато съдебният акт е явно необоснован (хипотезите са две – за фактическите положения, приети по делото няма доказателства или приложените доказателства са коренно противоречиви). В този случай ВКС постановява определение, съгласно чл. 32, ал. 1, т. 3 НПК. Логично е да е оправдателна присъда.

ВКС може да спре наказателното производство в предвидените от закона случаи. Основанията за прекратяване са общите основания, посочени в чл. 25 НПК. В тази хипотеза ВКС не отменя присъдата или решението – обратното е нелогично.

Правомощие на ВКС да отмени присъдата или решението отмени присъдата или решението, да оправдае подсъдимия и да му наложи административно наказание, когато извършеното деяние се наказва по административен ред в предвидените в особената част на Наказателния кодекс случаи или когато деянието съставлява административно нарушение, предвидено в закон или указ. Това е ново правомощие на ВКС от 2017 г. (със ЗИДНПК, обн. ДВ, бр. 63 от 4 август 2017 г.) – чл. 354, ал. 1, т. 3 НПК. То е логично продължение на правомощията на решаващия орган в първата и въззивната инстанции при установяване, че деянието съставлява административно нарушение.
