---
title: Въпрос 75
---
# **Въпрос 75. Изменение на обвинението в съдебното заседание.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2075.mp3" type="audio/mpeg">
        </audio>
    </div>

## **Общи постановки**

Във връзка с изменението на обвинението, най-напред следва да се обобщят няколко принципни постановки. 

Първо, изменението на обвинението е институт, чиято непосредствена задача е  да осигури правото на защита на обвиняемия, както по фактическите положения, приети за установени, така и във връзка с правните изводи. 

Константна е практиката на Върховния съд (ВС), че без пълното фактическо и юридическо формулиране на обвинението в съответните стадии на наказателното производство, правото на защита на обвиняемия не е гарантирано така, както изисква Наказателно-процесуалният кодекс. “Никой не може да бъде признат за виновен, че е извършил престъпление, за което не му е повдигнато обвинение”. Според друго решение, в института на изменение на обвинението лежи общата концепция, според която “докато на подсъдимия не е предявено обвинение …и не е посочен текстът от НК, по който му се търси наказателна отговорност, не може да бъде признат за виновен и осъден”. Недопустимо е осъждането на подсъдимия по квалифициращ признак от състава на престъплението, който не му е предявен по надлежния ред. В същия смисъл е и практиката на Върховния касационен съд (ВКС). Допуснато е съществено процесуално нарушение, тъй като „съдът се е произнесъл по обвинение, което не е било повдигнато и предявено на досъдебната фаза, прокурорът не е поддържал и не е внасял такова, с което е нарушено правото на защита на подсъдимия да знае в какво е обвинен”. Недопустимо е също, съдът за първи път с присъдата да вмени на обвиняемия фактически състав на нарушения, които не са му били предявени по съответния ред и по които не се е защитавал. Нарушение на правото на защита е налице, когато е допуснато „несъответствие между фактическото и юридическото обвинение, когато подсъдимият е осъден по непредявено му обвинение, или когато е осъден по обвинение, за което се е налагало да бъде изменено, но това не е сторено”.

Институтът „изменение на обвинението” е въведен и като действен механизъм, който осигурява „възможност на прокурора да приведе обвинението в съответствие със събраните доказателства в съдебната фаза на процеса, като измени или неговата обстоятелствена част, или правната му квалификация...”. Освен това изменението на обвинението гарантира в крайна сметка и разкриването на обективната истина.  

Второ, със съдебната реформа от 1999 г. се отне правомощието на съда да прекрати съдебното производство и да върне делото на прокурора, когато е съществено изменена обстоятелствената част на обвинението или трябва да се приложи закон за по-тежко наказуемо престъпление. Определението, с която съдът е постановил делото да се изпрати на окръжна прокуратура за "провеждане на наказателно производство" срещу конкретно лице за престъпление по чл.118 във вр. с чл.115, във вр. с чл.18 НК е „процесуално незаконосъобразно”, тъй като съдът няма такива правомощия. Изключението е, когато новото обвинение е за престъпление, подсъдно на по-горен съд, на специализирания наказателен съд или на или военен съд (чл. 287, ал. 2 НПК). По делата от частен характер когато наказателното производство е образувано по тъжба на пострадалия и на съдебното следствие се установи, че престъплението  е от общ характер, съдът също прекратява съдебното производство и изпраща делото на прокурора (чл. 287, ал. 7 НПК). 

Тези разрешения на българския закон са напълно адекватни на европейските стандарти във връзка с изменение на обвинението. Според редица решения на Европейския съд в Страсбург, чл. 6, т. 3 б. „а" на Европейската конвенция за зашита правата на човека (ЕКЗПЧ) означава необходимост да бъде конкретизиран не само характерът на обвинението, но и неговите фактически и юридически основания. Промяната на обвинението в хода на производството не съставлява нарушение на чл. 6, т. 3, б. „а" от ЕКЗПЧ, ако подсъдимият е уведомен, че обвинението му се изменя и е имал възможност надлежно да организира защитата си. 

Трето, разликите между изменението на обвинението в двете фази на процеса са две основни. Първата – в съдебното заседание не е възможно изменение на обвинението, когато се налага да се включат нови престъпления или да се привлекат нови лица (чл. 287, ал. 1 НПК). Това е допустимо само на досъдебното производство (чл.225 НПК). Втората разлика – на досъдебната фаза се извършва ново привличане на обвиняем, когато съществено се изменят фактическите обстоятелства (чл. 225 НПК), а в съдебното заседание – при съществено изменение на обстоятелствената част на обвинението (чл. 287, ал. 1 НПК). При систематическото тълкуване на тези две разпоредби се прави извод, че към обвинението, повдигнато от прокурора с обвинителния акт, e недопустимо в хода на съдебното следствие да се включват нови деяния или нови лица.  

Четвърто, не е допустимо ново привличане на обвиняем на досъдебното производство по искане на пострадалия, а в съдебното производство по искане на частния обвинител. „До внасяне на обвинителен акт в съда, вече с конкретна фактическа и правна рамка, обвинението може да бъде променяно от прокурора както по фактите, така и по правото, стига обвиняемият да е незабавно и изцяло информиран за тази промяна по съответния процесуален ред”. 

От тези правила има изключения. Когато на съдебното следствие прокурорът или частният обвинител установи, че деянието се преследва по тъжба на пострадалия, и наказателното производство е образувано преди изтичането на срока по чл. 81, ал. 3 НПК, прокурорът на основание чл. 48 НПК или частният обвинител може да поиска съдът да се произнесе с присъда и за престъплението, което се преследва по тъжба на пострадалия (чл. 287, ал. 5 НПК). По делата от частен характер, когато наказателното производство е образувано по тъжба на пострадалия и на съдебното следствие се установи съществено изменение на обстоятелствената част на обвинението, частният тъжител може да повдигне ново обвинение, ако не е изтекъл срокът по чл. 81, ал. 3 НПК (чл.287, ал.6 НПК). 

Пето, изменение на обвинението е възможно само при първоинстанционното разглеждане на делото. В съдебното заседание на въззивната инстанция обвинението не може да се изменя по правилата на чл.287 НПК. Когато се съберат нови доказателства, които изменят фактическия състав на описаното в обвинителния акт деяние, изменение на обвинението в рамките на въззивното производство е недопустимо. Пред въззивната инстанция обвинението не може да се изменя, поради наличие на съществена промяна в обстоятелствената част на същото или поради необходимост от приложение на закон за по-тежко наказуемо престъпление.

Шесто, чрез изменението на обвинението, макар и индиректно се въвежда забрана подсъдимият да бъде осъден за по-тежко наказуемо престъпление или при съществено изменение на обстоятелствената част на обвинението, без прокурорът да е повдигнал новото обвинение по реда на чл. 287 НПК. Неспазването на това правило, според константната съдебна практика е винаги съществено процесуално нарушение.

Седмо, при изменение на обвинението първоначалното (предходното) обвинение престава да съществува. Производството по-нататък се осъществява на базата на новото (измененото) обвинение. Съдът е длъжен да се произнесе само по това обвинение, а не и по внесеното с обвинителния акт, което е снето по предвидения за това ред и което страните са престанали да обосновават или оборват. 

В този смисъл е и практиката на ВКС – при изменение на обвинението, отговорността на подсъдимия е в рамките на инкриминирано според измененото обвинение, а не според първоначалното обвинение внесено с обвинителния акт. След изменение на обвинението „процесът продължава развитието си в новата правна рамка, поставена от представителя на обвинителната власт”, единствено оправомощен от Конституцията и от закона за това. Затова при изменение на обвинението по правилата на чл. 287, ал. 1 НПК, прокурорът не прекратява първоначалното, т.е. обвинението, повдигнато с обвинителния акт, а съдът по него не постановява оправдателна присъда. 

Същите идеи се съдържат и в правилото на чл. 244, ал. 8 НПК, според което – “Не са съставя постановление за частично прекратяване на наказателното производство в случаите на ново привличане на същото лице за същото деяние” (чл. 244, ал. 8 НПК). Такова прекратяване е задължително, само когато от последното повдигнато и предявено обвинение се изключат определени деяния или определени лица привлечени като съучастници. При новото привличане на обвиняем в досъдебната фаза “не е налице множество на обвиненията за едно и също деяние, когато правото на защита на обвиняемия действително би било затруднено. Съществува само едно – последното формулирано обвинение, по което прокурорът може да внесе обвинителен акт, без да е длъжен да се произнася по предходните обвинения. Затова, разследващият орган и прокурорът не са длъжни да прекратяват частично предходното обвинение” (Тълкувателно решение № 2 от 2002 г.). Когато на досъдебното производство е повдигнато и предявено обвинение за по-тежко наказуемо престъпление, като преди това за същото деяние е било повдигнато и предявено обвинение за по-леко наказуемо престъпление, прокурорът не само не е длъжен, но и не трябва да се произнася по измененото обвинение. 

Осмо, съгласно изричния регламент на чл. 287, ал. 4 НПК – „Когато съществено е изменена обстоятелствената част на обвинението”, обясненията на обвиняемия, дадени преди повдигане на новото обвинение не могат да се четат в съдебното заседание по правилата на чл. 179 НПК. Константна е практиката на ВКС, че „обясненията, които са дадени преди изменението на обвинението не могат да се ползват по отношение на новото по-тежко обвинение”, независимо дали са дадени пред съдия или не. В случая трябва да се допълни, че обясненията на обвиняемия не могат да се четат в съдебното заседание, когато съществено е изменена обстоятелствената част на обвинението, независимо дали новата правна квалификация представлява закон за по-тежко или за по-леко наказуемо престъпление. 
## **Основанията за изменение на обвинението по чл. 287 НПК.** 

### Прилагане на закон за по-тежко наказуемо престъпление

Първото основание за повдигане но ново обвинение е налице, когато на съдебното следствие прокурорът установи основание за прилагане на закон за по-тежко наказуемо престъпление (чл. 287, ал. 1 НПК), без значение дали е свързано или не със съществено изменение на обстоятелствената част на обвинението. В НПК не се съдържа дефиниция на понятието “закон за по-тежко наказуемо престъпление”. 

Но и при действието на новия НПК остава важима практиката на Върховния съд за критериите, които трябва да се имат предвид, когато се решава, дали е налице “закон за по-тежко”, респективно за “по-леко наказуемо престъпление”. 

Според Тълкувателно решение № 57 от 1984 г., “закон за по-тежко наказуемо престъпление е налице, когато се установят обстоятелства за изменение на правната квалификация на деянието в по-тежко наказуемо престъпление”. В същото решение се указва, че критерият за преценка, кога е налице “закон за по-тежко”, респ. За “по-леко” наказуемо престъпление, е предвидената в закона санкция. Когато предвидените наказания са от различен вид, критерият за преценка на тяхната тежест е разпоредбата на чл.37 НК. Когато са от един и същи вид, но с различен размер, по-тежко наказуемо престъпление е това, за което е предвидено по-високо по размер наказание. Затова по-тежко наказуемо е престъплението, за което при еднакъв минимум е предвиден по-висок максимум на наказанието, а при еднакъв максимум това, за което е предвиден по-висок минимум. При еднакъв максимум и минимум – това, за което се предвижда кумулативно и друго наказание. По-тежко наказуемо ще се яви и всяко престъпление, за което се предвижда повече от едно кумулативни наказания. Когато се предвиждат еднакви основни, но различни по вид алтернативни наказания, по-тежко наказуемо е онова престъпление, за което е предвидено по-тежко алтернативно наказание. В случай, че и максимумът, и минимумът на предвидените в закона наказания е различен, като едното наказание има по-висок минимум, но по-нисък максимум и обратно, априори не може да се определи кой закон е за по-тежко, респ. за по-леко наказуемо престъпление. Въпросът е на конкретна преценка – ако се налага наказание при превес на отегчаващи вината обстоятелства, се сравняват максимумите, а при превес на смекчаващи – минимумите на наказанията, предвидени в Наказателния кодекс. 

Когато санкциите са еднакви (едни и същи), трябва да се съобрази съществуващото различие с оглед наказателноправните последици, свързани със самото наказание – режимът на изтърпяване на наказанието лишаване от свобода, предсрочното освобождаване от изтърпяването му, погасяването на наказателната отговорност и т.н.. 

В същото Тълкувателно решение № 57 от 1984 г. се  дава и принципното указание, че изразът “закон за по-тежко наказуемо престъпление” се отнася до “квалификацията на деянието като престъпление и е налице когато… се установят обстоятелства, които дават основание да се измени квалификацията на деянието в по-тежко наказуемо престъпление …, а не че се налага по-тежко наказание”. От значение е само видът на престъплението, а не и самата правна квалификация. Когато например, престъплението е квалифицирано убийство, то остава същото по вид, независимо дали ще се квалифицира по един или повече квалифициращи признаци. Затова няма да е налице хипотезата на закон за по-тежко наказуемо престъпление, макар правната квалификация да е по-тежка, която предполага налагането и на по-тежка санкция. 

Очевидно, че с това разрешение на законодателя се злепоставят интересите на обвиняемия и се влошава положението му. Затова в новия НПК трябваше да се използва не израза – “закон за по-тежко наказуемо престъпление”, а думите – “по-тежка правна квалификация”. 

Впрочем, в по-новата практика на ВКС се постановиха и решения, в които се приема, че е налице закон за по-тежко наказуемо престъпление и когато то е същото по вид, но по-тежко наказуемо – “признаването на обвиняемия за съизвършител вместо за помагач за първи път с първоинстанционната присъда ограничава правото му на защита, поради приложения закон за по-тежко наказуемо престъпление“. Допуснато е съществено процесуално нарушение, когато първоинстанционният съд при отсъствие на изменение на обвинението е „преквалифицирал извършеното убийство на повече на едно лице, от опит като довършено такова, по съображение, че става въпрос за еднакво наказуемо престъпление, тъй като опитът се наказва с наказанието за довършеното престъпление. В случая е налице нарушение на забраната, без изменение на обвинението по реда на чл. 287 НПК, да се премине към утежняваща квалификация, каквато е довършеността на престъплението, независимо от еднаквия вид и размер на санкциите”. „Правните квалификации "пряк-посредствен извършител" са все израз на "закон за същото наказуемо престъпление", за приложението на което няма нужда от специална инициатива от страна на обвинението”. 

В процедура по съкратено съдебно следствие е допустимо изменение на обвинението само в хипотезата – повдигане на обвинение за по-тежко наказуемо престъпление, без съществено изменение на обстоятелствената част на обвинението. 

### Съществено изменение на обстоятелствената част.

Второто основание за повдигане на ново обвинение от прокурора в хода на съдебното следствие е налице при съществено изменение на обстоятелствената част на обвинението (чл.287, ал.1 НПК). И в случая е без значение дали това изменение ще доведе до прилагане на закон за по-тежко или за по-леко наказуемо престъпление. 

Според Тълкувателно решение № 61 от 1977 г. на ОСНК на ВС, при съществено изменение на фактическите обстоятелства, са променени обстоятелства, свързани с фактическия състав на престъплението, който включва времето, мястото, начина на извършване на деянието, пострадалото лице и размера на вредите. При съществено изменение на обстоятелствената част на обвинението са променени или фактическите обстоятелства или други обстоятелства, които не са елемент от фактическия състав на престъплението, но са елемент от обстоятелствената част на обвинението като мотивите, подбудите, степента на обществена опасност на деянието или дееца, другите смекчаващи или отегчаващи обстоятелства. 

В по-новата съдебна практика, според Тълкувателно решение № 57 от 1984 г. на ОСНК на ВС, изменението на обвинението е съществено, когато събраните на съдебното следствие доказателства изменят фактическите обстоятелства на деянието описано в обвинителния акт и дават основание за прилагане на закон за същото, еднакво, по-леко или по-тежко наказуемо престъпление, по което подсъдимият не се е защитавал. Сякаш е изоставена хипотезата, че е налице съществено изменение на обстоятелствената част на обвинението и когато са променени обстоятелства, които не са елемент от фактическия състав на престъплението като мотивите, подбудите, степен на обществена опасност на деянието или дееца и т.н. 

В този смисъл е и практиката на ВКС – „Съществена" е онази промяна в първоначалното обвинение, срещу която подсъдимият не се е защитавал и за него тя е изненадваща, свързана с нови задачи пред защитата. Съществено изменение на обстоятелствената част на обвинението „ще бъде налице винаги, когато... се приемат за установени обстоятелства, които са относими и предопределят наличието на признаци от обективната или субективната страна на престъплението, както и хипотезите на въвеждане на допълнителни признаци по квалифицирания състав, макар обвинението да е внесено по основния състав на престъплението”. Налице е съществено изменение на обстоятелствената част на обвинението при промяна на „инкриминираните периоди и размера на дължимите данъчни задължения. Допуснато е съществено процесуално нарушение, когато прокурорът е изменил обвинението на основание чл.287, ал.1 НПК, но не е конкретизирал в какво се състой същественото изменение на обстоятелствената част на обвинението. 

Могат да се посочат и редица решения, в които са съдържат конкретни хипотези на изменение на обстоятелствената част на обвинението. Така според Р-81-1976-ІІ н.о. на ВС, “когато деецът е обвинен за длъжностно присвояване през определен период от време и в определено длъжностно качество, а се осъжда и за друг период и в друго длъжностно качество, е налице съществено изменение на обстоятелствената част на обвинението”. Налице е такова съществено изменение и когато съдът преквалифицира дейността на подсъдимия от помагаческа в съизвършителска и приеме други фактически положения, различни от тези по обвинението; когато осъди подсъдимият за по-голяма сума от тази, посочена в обвинителния акт; когато преквалифицира деянието изразяващо се според обвинителния акт в действие, в деяние изразяващо се в бездействие. Когато е установено съществено изменение на обстоятелствената част на обвинението, относно времето на извършване на деянието, а прокурорът не е изменил обвинението, „нарушение на процесуалните правила има, но то не е съществено... тъй като не е довело до ограничаване на процесуалните права на подсъдимия”. 

Важно е да се обобщи и практиката, когато ВС приема, че няма съществено изменение на обстоятелствената част на обвинението. “Когато на подсъдимия е било предявено обвинение за квалифицирано длъжностно присвояване… с улесняващо престъпление по чл. 282, ал. 1 НК, няма съществено изменение на обстоятелствата, ако второинстанционният съд измени квалификацията от длъжностно присвояване в длъжностно престъпление по чл.282, ал.1 НК”. Няма изменение на обстоятелствената част на обвинението и когато отнетата при грабеж чужда валута е посочена точно, но в обвинителния акт неправилно е изчислена в по-малко български лева; когато отделните нарушения са предявени на подсъдимия от фактическа страна, макар и да не е посочено по коя точка от съответния нормативен акт са задълженията, които са нарушени или неизпълнени; когато прокурорът поддържа обвинение за по-нисък размер на причинените щети от престъпната безстопанственост, от тези за които е предявено обвинението. 

Практиката на ВКС в тази връзка може да се обобщи така. Въззивният съд е обявил, че е недопустимо да се отчита обстоятелството, че подсъдимият е нанасял удари с бокс, защото в обвинителния акт били инкриминирани само удари с юмрук. „Ударите с бокс са също удари с юмрук, но в метална обвивка, предназначена да усили ефекта им. В никакъв случай не става въпрос за съществена промяна в обстоятелствената част на обвинението, за да се изисква от обвинителната власт да предприеме действия по изменението му”. Промяната във фамилното име на пострадалата не е съществено изменение на обстоятелствената част на обвинението. Такова „би била налице само ако се установи, че пострадало лице е друго, а не това, за което подсъдимите са привлечени към отговорност”. Преминаването „от едната разновидност на умисъла към другата” (от пряк към евентуален и обратно) не е съществено изменение на обстоятелствената част на обвинението. И без да е налице изрично предявено обвинение, с което отделните деяния да са квалифицирани като продължавано престъпление, съдът може да приложи този институт, защото и в този случай няма съществено изменение на обстоятелствената част на обвинението. 

Изменението на обвинението по чл.287 НПК, задължително е свързано с повдигане и предявяване на новото обвинение. В тази връзка обаче има едно изключение. Тълкувайки правилото на чл. 287, ал. 1 НПК per argumentum a contrario, се прави извод, че когато трябва да се приложи закон за по-леко наказуемо престъпление без съществено изменение на обстоятелствената част на обвинението, в съдебното следствие не се повдига ново обвинение. Това разрешение е напълно оправдано. Вярно, че подсъдимият научава новата правна квалификация, по която е осъден едва с прочитането на присъдата, но той може да осъществи своето право на защита обжалвайки същата пред по-горната съдебна инстанция. 

В същия смисъл е и константната практика на ВКС – съдът може да постанови осъдителна присъда по по-леко наказуем състав без да е необходимо предварително изпълнение на процедурата по чл. 287, ал. 1 НПК за изменение на обвинението. „Възприетата от съда квалификация не обуславя по-тежка наказателна отговорност. Тя е израз на правомощието на съда да прецизира правната квалификация на приетата за установената фактическа обстановка. Затова в настоящия случай, съдът може да постанови осъдителна присъда по по-леко наказуем състав без да е необходимо ...изменение на обвинението” по чл. 287 НПК. „Подсъдимият би бил лишен от възможността да се защити само при наличието на съществено изменение в обстоятелствената част на обвинението, когато се признават за установени различни съставомерни факти или се приложи по-тежко наказуем материален закон. В рамките на първоначалното фактическо обвинение подсъдимият може да бъде осъден за същото, еднакво или по-леко наказуемо престъпление без извършване на процесуални действия по чл.287 НПК”. Когато в съдебната фаза фактите останат същите, такива, каквито прокурорът ги е описал в обстоятелствената част на обвинителния акт, съдът винаги може да измени правната квалификация на престъплението, като приложи закон за същото, еднакво или по-леко престъпление, без да е необходима каквато и да е активност от страна на прокурора – да изменя обвинението пред първата инстанция или да подава протест пред въззивната. Възможно е подсъдимият да бъде осъден в рамките на първоначалното обвинение, но за еднакво или по-леко наказуемо престъпление без съществено изменение на обстоятелствената му част, т.е. за друго престъпление без да е необходимо прокурорът да изменя обвинението. Преквалификацията на престъплението по повод приложението на чл. 2 от НК, при неизменност на установените фактически положения, не изисква предхождаща я процесуална дейност по повдигане и предявяване на обвинението по новия по-леко наказуем състав. Когато първоинстанционният съд е постановил оправдателна присъда “защото деянието не съставлява престъпление по повдигнатото с обвинителния акт обвинение и има подаден протест за осъждане за фактически извършеното деяние, въззивният съд може да постанови осъдителна присъда, ако се налага приложението на закон за по-леко наказуемо престъпление и фактическите обстоятелства по него са предявени”.

Практиката на ВКС е „последователна относно възможността да се премине от най-тежката форма на съучастие (извършителство) към по-леките такива (подбудителство и помагачество), но обратното не е възможно”, друго би било, ако е извършено ново привличане на обвиняем по правилата на чл. 225 НПК или изменение на обвинението по реда на чл.287 НПК. „Неточното цифрово изписване на текста на НК в обвинителния акт не е обвързвало съда при безспорността на фактическите обстоятелства и не е изисквало приложението на процесуалната процедура по чл.287, ал.1 НПК”. На досъдебната фаза положението е аналогично. Тълкувайки правилото на чл.225 НПК per argumentum a contrario, се прави същия извод, че когато трябва да се приложи закон за  по-леко наказуемо престъпление без съществено изменение на фактическите обстоятелства не се извършва ново привличане на обвиняем. „Прокурорът би могъл дори сам, без да се налага ново привличане на обвиняем, да измени обвинението със самия обвинителен акт, доколкото новото обвинение касае по-леко наказуемо престъпление, без да се изменя обстоятелствената част на обвинението” (Р-466-2011-ІІІ н.о. на ВКС).  
## **Изменение в първа инстанция**     
В съдебното заседание на първата инстанция изменението на обвинението се извършва по правилата на чл. 287 НПК. 

По делата от общ характер единствено компетентен да повдигне ново обвинение е прокурорът, когато на съдебното следствие установи, че е налице основание за изменение на обвинението (чл. 287, ал. 1НПК). 

В практиката на съдилищата константно се приема, че няма изключение от правилото, че в съдебното заседание по дела от общ характер само прокурорът може да измени обвинението. Изменението на обвинението не е правомощие на съда, а на прокурора при наличието на предпоставките, визирани в чл. 287 НПК. „Като е изменил сам обвинението, първоинстанционният съд всъщност е предприел съществено изменение на обстоятелствената част на обвинението, тъй като е въвел в него нов факт..., по който до този момент подсъдимият не се е защитавал. Такова изменение съдът не може да предприеме сам без намесата на прокурора по реда на чл. 287 НПК”. Като краен резултат подсъдимият се явява осъден за престъпление, което никога не му е било предявявано и по което не се е защитил. С това е допуснато особено съществено нарушение на правото му на защита, което е безусловно основание за отмяна на присъдата и потвърждаващото я въззивно решение и връщане на делото за ново разглеждане. „Функцията да изменя обстоятелствената част на обвинението принадлежи единствено и само на прокурора... Всяко предприето самостоятелно изменение на обвинението от съда чрез присъдата, независимо, че е за по-леко наказуемо престъпление, винаги нарушава правото на защита на подсъдимия, ако е свързано с предприемане на съществено изменение на обстоятелствената част на първоначалното обвинение, по което той не е упражнил правото си на защита”. Прави впечатление, че редът, по който се повдига и предявява новото обвинение от прокурора  не е посочен в чл. 287 НПК. 

Фактически повдигането на обвинението се извършва с устно изявление на прокурора, което се вписва в протокола на съдебното заседание. Това изявление задължително трябва да съдържа конкретното основание за изменение на обвинението. Затова прокурорът уточнява дали става въпрос за закон за по-тежко или за по-леко наказуемо престъпление и кой е текстът от НК, по който повдига новото обвинение. Трябва да се уточни и конкретната хипотеза – със или без съществено изменение на обстоятелствената част на обвинението, както и да се посочат конкретните фактически положения, които според прокурора са съществено изменени. Само по този начин може да се осигури възможност на подсъдимия да организира защитата си, както с оглед на новата правна квалификация, така и с оглед на обстоятелствата, инкриминирани по новото обвинение. 

Съдията с разпореждане, респективно съдебния състав с определение приема и продължава съдебното следствие по новото (изменено) обвинение, като дава възможност на страните да се подготвят за защитата по него. 

След като прокурорът повдигне обвинението, същото трябва да се предяви на подсъдимия. Пред съда обвинението се повдига с обвинителен акт (чл. 247, ал.1 НПК), а предявяването се извършва чрез връчване на препис на подсъдимия по разпореждане на съдията-докладчик (чл. 254, ал.1 НПК). В съдебното заседание повдигането и предявяването на обвинението става по друг начин и с други средства. В този стадий прокурорът устно повдига обвинението, а съдията след като го е приел, дава разяснения и делото продължава по измененото обвинение. По такъв начин подсъдимият фактически узнава новото обвинение, повдигнато от прокурора, което е и същностното съдържание на института „предявяване на обвинението”. Когато подсъдимият не присъства в съдебното заседание (чл. 269, ал. 1 НПК), съдът задължително трябва да отложи разглеждането на делото, като уведоми подсъдимия за повдигнатото срещу него ново обвинение, за да може той да организира зашитата си. 

Съгласно изричния регламент по чл. 287, ал. 3 НПК, при допуснато изменение на обвинението, „съдът отлага съдебното заседание, когато страните поискат да се подготвят по новото обвинение”. В практиката на съдилищата са установени две принципни правила, свързани с тълкуването и прилагането на тази разпоредба. Първото – в нито една хипотеза на изменение на обвинението не е задължително да се отложи съдебното заседание. Това обаче е винаги задължително, ако страните поискат да се подготвят по новото обвинение. Второто правило – „Приложението на разпоредбата на чл. 287, ал. 3 НПК е за случаите, когато прокурорът повдига ново обвинение поради установени основания за съществено изменение на обстоятелствената част на обвинението или за прилагане на закон за по-тежко наказуемо престъпление. В конкретния случай не е налице нито една от предвидените хипотези и затова законосъобразно и без да са нарушени правата... на подсъдимия..., той е бил осъден за по-леко наказуемо престъпление като не се е налагало това да става след отлагане на делото и предоставяне на възможност за подготовка по това обвинение”. 

След като приеме новото обвинение, съдът трябва да разпита подсъдимия и да събере поисканите от страните нови доказателства или да провери някои от събраните, ако това е необходимо с оглед на измененото обвинение. Когато приеме новото обвинение, съдът се произнася само по него, без да постановява оправдателен диспозитив по първоначалното обвинение, защото то вече е изменено. В практиката на съдилищата константно се приема, че когато прокурорът повдигне ново обвинение по чл. 287, ал. 1 НПК, съдът може да не го приеме и да откаже разглеждането на делото да продължи по измененото обвинение. 

Според Тълкувателно решение № 57 от 1984 г. на ОСНК на ВС, след като прокурорът повдигне новото обвинение, съдът преценява обстоятелствата по делото и решава да приеме или да не приеме предявеното ново обвинение. Когато съдът откаже да приеме предявеното от прокурора ново обвинение и при решаването на делото намери, че са налице основания за приемането му, той следва да възобнови съдебното следствие, да приеме новото обвинение и да даде възможност на страните да се подготвят за защита по него. Определението, с което съдът отказва да приеме новото обвинение, не подлежи на самостоятелно протестиране или обжалване. То се проверява от втората инстанция заедно с присъдата. 

В практиката на ВКС също се приема, че „правото на прокурора да повдигне ново обвинение не съответства на задължение на съда безусловно да приеме това обвинение и да продължи производството по измененото вече обвинение. Допускането на искане за изменение на обвинението зависи единствено от преценката на съда дали на съдебното следствие прокурорът е установил основанията за исканото изменение на обвинението”. 

Очевидно, че практиката на ВКС се базира на същите идеи, заложени и в цитираното Тълкувателно решение № 57 от 1984 г. на ВС, според което съдът преценява обстоятелствата по делото, а според най-новата практика – дали на съдебното следствие са установени основанията за исканото изменение на обвинението и решава да приеме или не предявеното ново обвинение. Безспорно е, че става въпрос за едни и същи правила, но изразени с различни словесни формулировки. 

В противен смисъл на установената практика, намираме, че след като прокурорът е повдигнал новото обвинение по всички правила на закона, съдът е длъжен да продължи разглеждането на делото именно по това обвинение и не може да откаже да го приеме. Ето съображенията, които доказват верността на този извод: Първо, в НПК не съществува разпоредба, която да оправомощава съдът да откаже да продължи разглеждането на делото по измененото обвинение, като не приеме същото. Впрочем в тази връзка е забележително, че нито по отменения, нито по действащия НПК съдът легално не е бил и не е оправомощен да откаже  приемането на новото обвинение, повдигнато в хода на съдебното следствие; Второ, в съдебната фаза на процеса функцията по обвинението и функцията по ръководство и решаване се осъществяват от различни държавни органи – прокурорът, който осъществява наказателното преследване (обвинение) и съдът, който решава въпросите по повдигнатото обвинение, без да може да се самосезира. Ако можеше да отказва приемането на новото обвинение, това означава съдът фактически да осъществява обвинителна функция. Прокурорът обаче е единственият държавен орган, който повдига обвинението пред съда и това е негово конституционно правомощие (чл.127 от Конституцията), за което по делата от общ характер няма изключение. По смисъла на ЕКЗПЧ и юрисдикцията на Европейския съд в Страсбург неизменно се приема, че функцията по наказателното обвинение и дейността по решаването на делата в една правова държава се осъществяват от различни държавни органи, които са винаги независими един на друг. Трето, в цитираните по-горе решения от съдебната практика се приема, че когато прокурорът повдигне новото обвинение, съдът преценява обстоятелствата по делото, респ. дали са установени основанията за исканото изменение на обвинението и решава да приеме или не новото обвинение. Ако съдът може да отказва приемане на измененото обвинение, при това преценявайки обстоятелствата по делото, това означава да ги преценява преди да се е осъществило съдебното следствие и преди да са събрани всички доказателства. По такъв начин е очевидно, че съдът трябва да издаде своите позиции в хода на разглеждане на делото и фактически да реши съдбата на едно обвинение преди същото да е било повдигнато и предявено. Съдът е длъжен да приеме новото обвинение повдигнато от прокурора, а когато същото не е доказано несъмнено или е несъставомерно да постанови оправдателна присъда. Четвърто, повдигането на обвинението в съдебното заседание, макар и по друг ред и с други средства, е напълно, идентично на повдигането на обвинение с обвинителен акт. При внесен обвинителен акт  не може да се откаже образуване на съдебно производство, нито пък съдията-докладчик може да откаже разглеждане на делото в съдебно заседание, още по-малко защото от обстоятелствата по делото с видно, че не следва да се приеме обвинението, формулирано с обвинителния акт. Аналогично, когато прокурорът повдигне новото обвинение по чл. 287, ал. 1 НПК, съдът не може да откаже да го приеме, да продължи разглеждането на делото по това обвинение и да осъществи надлежно съдебното следствие. 

Изведеното правило, че съдът няма компетентност да откаже искането на прокурора за изменение на обвинението по чл. 287, ал. 1 НПК не е абсолютно, то има изключения. На първо място, съдът може да откаже искане за изменение на обвинението, когато обстоятелствата, на които се основава прокурорът по смисъла на чл.287, ал.1 НПК не са установени в хода на съдебното следствие. 

В този смисъл е и практиката на ВКС, че във „всички случаи... обстоятелствата, налагащи изменението на обвинението, трябва да бъдат установени на съдебното следствие". В същото време обаче е направена и уговорката, че „въпросът за допустимостта на изменението на обвинението е и фактически, доколкото взаимната заменяемост на прокурорите би могла да постави хипотеза, при която обвинителният акт да е изготвен от един прокурор, а в съдебно заседание да участва друг, който именно в хода на съдебното следствие да констатира наличието на основания за изменение на обвинението. По настоящото дело и тази хипотеза не е била налице. При това положение искането на прокурора за изменение на обвинението, като в него бъдат включени обстоятелства, които не са били установени в хода на съдебното следствие, е било недопустимо”. Намираме, че по-добро разбиране е в противоречие не само с буквата, но и с идейните положения, заложени в института на изменение на обвинението. Невъзможността  да се изменя обвинението, ако обстоятелствата по делото не са установени в хода на съдебното следствие, не може да се поставя в зависимост от това, кой прокурор е участвал в съдебното заседание и да се свързва с принципната допустимост за взаимозаменяемост на прокурорските органи. В същото решение на ВКС (576-2013-ІІІ н.о.) са изложени и други доводи – „Изменението на обвинението е институт за привеждане на обвинението в съответствие със събраната доказателствена съвкупност в хода на първоинстанционното производство, а не с тази от досъдебното производство. Противното би означавало прокурорът да бъде стимулиран да проявява недобросъвестност при упражняване на функцията си по чл. 246 НПК при изготвяне на обвинителния акт, съзнавайки, че всяка негова грешка или пропуск биха могли да се поправят в съдебната фаза на процеса. Прокурорът е орган, на който е възложена функцията по обвинението, но и функция по ръководство и решаване на процеса в досъдебната му фаза. В стадия "действия на прокурора след завършване на разследването" тази втора функция е особено значима, тъй като чрез нея се решава съдбата на наказателния процес – дали да продължи или не в съдебната фаза. Когато прокурорът реши да внесе делото в съда, той следва да изпълни прецизно задължението си по чл. 246 НПК, а не да разчита да поправи грешките си в хода на самия процес. Обратното би означавало да се даде право на прокурора да проявява непрецизност и непрофесионализъм, което не може да се иска да бъде гарантирано от закона”. С тези изводи може да се съгласим, но ако се имаше предвид и другата гледна точка. Когато прокурорът проявява недобросъвестност или непрецизност при изпълнение на своята функция, отговорността за това е по Закона за съдебната власт. Той не може и не трябва да бъде санкциониран с невъзможност да измени обвинението, защото това директно рефлектира като накърнява и ограничава правата на гражданите, претърпели вреди от престъплението. По този начин вместо да се накаже прокурорът се „наказват” именно тези граждани и заинтересовани лица. С подобна практика ще се окаже невъзможно подсъдимият да понесе адекватна наказателна отговорност, както и да се разкрие обективната истина, при това само защото прокурорът е бездействал, като не е упражнил добросъвестно и законосъобразно своите правомощия. 

Накрая в тази връзка може да се направи обобщен извод, че във всички случаи обстоятелствата, които налагат изменение на обвинението, трябва да бъдат установени в хода на съдебното следствие и това правило няма изключения. 

Главният аргумент в полза на този извод се базира на принципното правило, че в хода на съдебното производство, прокурорът, както и всички други страни могат да правят искания, бележки, възражения, но позовавайки се единствено на доказателства, събрани и проверени в хода на съдебното следствие. Обстоятелствата, чието установяване се иска може да са нови, нововъзникнали, новосъздадени, съществували и установени или не на досъдебната фаза, независимо дали са били известни или не на прокурора, както са без правно значение и причините, поради които не са били инкриминирани в обвинителния акт. Единствено е от значение да са установени в хода на съдебното следствие. „Изменението на чл. 287, ал. 1 НПК (Д.В. бр. 32 от 2010 г.) разшири възможността на прокурора да иска изменение на обвинението, доколкото в предишната си редакция разпоредбата допускаше тази възможност, само ако обстоятелствата, даващи основание за изменение на обвинението, не са били известни на органите на досъдебното производство, т.е. те са нововъзникнали или новооткрити. Настоящата редакция дава възможност да се поиска изменение, дори и обстоятелствата да са съществували на досъдебното производство, но прокурорът на съдебното следствие да констатира, че те налагат изменение на обвинението или по отношение на обстоятелствената му част, или по отношение на приложението на по-тежка правна квалификация”. Затова прокурорът без ограничение може да прави всякакви доказателствени искания – за разпит на нови свидетели, за назначаване на експертизи, за очни ставки, да представя всякакви документи, вещи, книжа и т.н., за да се установят обстоятелствата, които ще послужат за изменение на обвинението. За прокурора, както и за доказателствените искания на другите страни е от изключителна важност установеният по чл. 107, ал.4 НПК принципен регламент, че „не може да се откаже събирането на доказателства, само защото искането не е направено в определен срок”. 

Втората хипотеза съдът да откаже искане за изменение на обвинението е случаят когато прокурорът заобикаляйки правилата на чл. 287, ал.1 НПК и под предтекст, че повдига ново обвинение за същото деяние, всъщност повдига ново обвинение, но за друго деяние, което не е включено в обвинителния акт. 

Практиката на ВКС обаче е в обратен смисъл – „Участващият в делото представител на Върховната касационна прокуратура основателно е поставил въпроса за ненадлежно извършване на процесуалното действие по чл.287, ал.1 НПК..., осъществено... в хода на първоинстанционното съдебно следствие. Тогава районният прокурор на практика не е въвел изменение в обстоятелствената част на обвинението, а е повдигнал съвсем ново обвинение – за съставянето на четири броя неистински разходни касови ордера. По своето съдържание то не е имало нищо общо с внесения в съда обвинителен акт, поради което не е трябвало да бъде прието от съда. Нарушението обаче не е съществено, защото допълнителното обвинение е било ясно формулирано, подсъдимата и нейният защитник са заявили, че са готови да отговарят по него и съдът е отложил делото, за да им предостави възможност да подготвят и организират защитата”. В по-новата си практика ВКС приема нещо повече, че „произнасянето с присъда за друго престъпно деяние, невъзведено в обвинителния акт може да стане, само когато обвинението е изменено пред първоинстанционния съд”. В друг случай – “с обвинителния акт спрямо осъдения е предявено фактическо и юридическо обвинение за едно деяние, осъществяващо признаците на чл. 234, ал. 2, т. 1 и т. 3, вр. с ал.1 НК, а именно държане на акцизни стоки без бандерол. По реда на чл.287, ал.1 НК прокурорът е изменил обвинението спрямо подсъдимия, като е инкриминирал и друго извършено от него деяние, а именно продажба на кутия цигари, като е уточнил, че двете деяния съставляват продължавано престъпление по чл.26, ал.1 НК”. По това дело ВКС приема, че „съдът по същество е имал право да ангажира отговорността на осъдения за "продължавано престъпление", по смисъла на чл. 26, ал. 1 НК, съответно на рамките на наказателния процес, очертани с направеното изменение на обвинението”. В същия смисъл е и друго решение на ВКС – по делото е внесен обвинителен акт за два случая на унищожаване на чужди движими вещи. В съдебното заседание е повдигнато обвинение за още осем случая на унищожаване на чужди вещи. По този казус ВКС е приел, че „добавянето на още осем случая, за които подсъдимите да отговарят, е абсурдно да не е изменение, и то съществено на обвинението. 

Не бяха открити съответни решения, но интересна би била практиката на ВКС за начина, по който трябва да се процедира, ако в съдебното следствие се установи, че престъплението, инкриминирано с обвинителния акт е извършено в съучастие. В тази хипотеза налице ли е съществено изменение на обстоятелствената част на обвинението и допустимо ли е прокурорът на основание чл. 287, ал. 1 НПК да повдигне ново обвинение и по отношение на този съучастник. 

Цитираната по-горе съдебна практика е неправилна и незаконосъобразна, защото: Първо, прокурорът може да включи нови престъпления или да привлече нови лица, но само на досъдебната фаза, на основание чл. 225 НПК, така както е изрично предвидено в този текст. В съдебната фаза такова основание за изменение на обвинението не е предвидено, затова е и недопустимо. Второ, случаите на изменение на обвинението по чл. 287, ал. 1 НПК са очертани изчерпателно и както е видно сред тях не фигурира хипотеза на изменение на обвинението чрез включване на нови престъпления или нови лица. В правото е азбучно известно, че разпоредби, който съдържат изчерпателност на изброяването, не могат да се тълкуват разширително. Трето, от граматическото  тълкуване на правилото на чл.287, ал. 1 НПК следва, че в хода на съдебното следствие се има предвид изменение на обстоятелствената част или на правната квалификация, но само на  деянието, за което е повдигнато обвинение с обвинителния акт. Именно затова и заглавието на разпоредбата на чл. 287 НПК е не „изменение на обвинение”, а „изменение на обвинението”, като думата обвинение е членувана. Чрез използването на този граматически прийом, законодателят цели да укаже, че на съдебното следствие е допустимо изменение, но само на обвинението за деянието, което е инкриминирано с обвинителния акт. Когато в него е описано и е повдигнато обвинение за едно престъпно деяние, а се установят факти и за друго, това не е „съществено изменение на обстоятелствената част на обвинението”, каквато е формулировката на чл. 287, ал. 1 НПК. След като за това друго обвинение липсва описание на неговата обстоятелствена част, практически е очевидно, че няма какво да се изменя, както впрочем е и очевидно, че това е класическата хипотеза когато в обвинението се включват нови деяния или нови лица. Четвърто, в разпоредбата на чл. 287, ал. 1 НПК, законодателят си служи с израза съществено изменение на обстоятелствената част на обвинението, а не с израза съществено изменение на фактическите обстоятелства по делото, когато действително би било възможно в обвинението да се включат нови деяния и нови лица. Този израз – „се изменят фактическите обстоятелства” не случайно е употребен само в чл. 225 НПК. Пето, в това разрешение на българския законодател има дълбок резон. Ако на прокурора е предоставена възможност едва в съдебното заседание да повдига обвинение за нови деяния или да включва нови лица, то това означава едната страна, при това представител на държавната власт да бъде толерирана за сметка на другата страна. Това би означавало още и очевидна неравнопоставеност на страните, фаворизиране на държавното обвинение пред защитата и в крайна сметка липса на действителна състезателност. Нещо повече, подобно законодателно разрешение нито би дисциплинирало, нито би стимулирало прокурорските органи да осъществяват на досъдебната фаза обективно, всестранно и пълно разследване, след като се знае, че съществува механизъм да поправят своите пропуски на по-късен етап, чрез института на изменение на обвинението в хода на съдебното следствие пред първоинстанционния съд. 

Затова съдът трябва да откаже искането за изменение на обвинението по чл. 287, ал. 1 НПК когато прокурорът под претекст, че е налице съществено изменение на обстоятелствената част на обвинението, фактически прави опит да формулира ново обвинение за друго престъпно деяние или и за други лица. За това друго престъпление или други лица прокурорът единствено трябва да образува ново досъдебно производство и да внесе нов обвинителен акт. 

Друг проблем, който поставя разпоредбата на чл. 287 НПК, е случаят, когато прокурорът не повдигне ново обвинение, въпреки че са налице предпоставките за изменение на обвинението в хода на съдебното  следствие. В тези случай съдът не може да дава указания на прокурора, а още по-малко да прекратява съдебното производство и да връща делото на досъдебната фаза за повдигане на ново обвинение. Единственото му правомощие е да се произнесе с присъда в рамките на повдигнатото обвинение с обвинителния акт. 

Според константната практика на ВКС – когато прокурорът бездейства и не повдига ново обвинение, съдът няма правомощие да дава указания и да връща делото на прокурора за повдигане на по-тежко обвинение или за привличане и на други лица към отговорност за същото деяние, а е длъжен да реши делото в рамките на повдигнатото от прокурора обвинение. Когато е налице съществено изменение на обстоятелствената част на обвинението, но прокурорът бездейства, „съдът няма процесуална възможност да премине към новото обвинение, което счита, че е налице, щом като за обосноваване на същото се включват нови факти, по които подсъдимият не се е защитил. Функцията да изменя обстоятелствената част на обвинението принадлежи единствено и само на прокурора и то само в хода на съдебното следствие пред първата инстанция. Всяко предприето самостоятелно изменение на обвинението от съда чрез присъдата, независимо, че е за по-леко наказуемо престъпление, винаги нарушава правото на защита на подсъдимия, ако е свързано с предприемане на съществено изменение на обстоятелствената част на първоначалното обвинение”.  Съдът не може да премине към закон за по-тежко наказуемо престъпление, ако прокурорът не е поел инициативата и не е предложил изменение на обвинението. Винаги, когато фактите в хода на съдебното следствие се променят, съдът не би могъл да предприеме сам изменение на обстоятелствената част на обвинението, тъй като се касае до нови факти, до ново обвинение, което само прокурорът има правомощието да повдигне по реда на чл. 287 НПК. При положение, че в хода на първоинстанционното производство не е направено изменение на обвинението от прокурора, по реда на чл. 287 НПК, съдът „дължи произнасяне по обвинението, съобразно неговата фактическа и правна рамка, така, както същата е очертана с обвинителния акт”. Оправдателна присъда може да бъде постановена, само когато подсъдимият не е осъществил престъплението, за което има повдигнато обвинение, нито друго престъпление извън обвинението.  

По наше дълбоко убеждение съдът остава действително независим не когато може да дава указания на прокурора или да връща делото за допълнително разследване с оглед изменение на обвинението, а когато е задължен да се произнесе по така повдигнатото обвинение (изменено или не) с присъда, по вътрешно убеждение, основано на доказателствата по делото и закона. Само по този начин се осигурява равнопоставеност на страните и действителната състезателност.  

Когато съдът може да дава указания на прокурора или да прекратява делата и да ги връща за допълнително разследване с оглед изменение на обвинението или да отказва да приема повдигнато по надлежния ред ново обвинение, това фактически означава изземване на компетенции от един държавен орган – съда, които са предоставени при това от Конституцията като изключителни правомощия само на прокурора. Това би означавало още и: недопустимо смесване на основни функции в наказателния процес; недопустимо изземване от един държавен орган на прерогативите на друг; недопустимо самосезиране на съда с наказателно обвинение; недопустима процедура от гледна точка на европейските стандарти за всяко съвременно законодателство и практика, когато наказателното обвинение и разрешаването на въпросите по делото се осъществяват от един н същ държавен орган. 

Накрая за практикуващите юристи е важно да се обобщи и съдебната практика по приложението на чл. 287, ал. 5 НПК – „Когато на съдебното следствие прокурорът или частният обвинител установи, че престъплението се преследва по тъжба на пострадалия, и наказателното производство е образувано преди изтичане на срока по чл. 81, ал. 3, прокурорът на основание чл.48 или частният обвинител може да поиска съдът да се произнесе с присъдата и за престъплението, което се преследва по тъжба на пострадалия”. 

Разпоредбата на чл. 278, ал. 5 НПК не може да се прилага служебно, като съдът се произнесе с присъдата и за престъплението, което се преследва по тъжба на пострадалия. Задължителна предпоставка за прилагането на този текст е прокурорът или частният обвинител да е направил искане за това. 

Когато съдът установи, че обвинението за което е внесен обвинителния акт съставлява престъпление от частен характер и в същото време легитимираните страни не направят искане за постановяване на присъда и за това престъпление, производството се прекратява. 

В проведеното „съдебно заседание съдът е установил, че за престъплението, за което подсъдимият е бил обвинен с обвинителния акт, наказателното преследване се възбужда по тъжба на пострадалия. При тази констатация съдът не би могъл да продължи разглеждането на делото, освен ако прокурорът… или частният обвинител… поиска съдът да се произнесе с присъдата… за престъплението, което се преследва по тъжба на пострадалия. Искането в случая замества тъжбата, по която да се разгледа наказателното дело, трансформирало се от общ в частен характер, респ. липсата на искане се приравнява на липса на тъжба. И тъй като нито една от посочените страни не е направила такова искане, наказателното производство” е прекратено на основание чл.289, ал.1, във вр. с чл.24, ал.4, т.1 НПК. 

ВКС се е произнесъл, че разпоредбата на чл. 278, ал. 5 НПК не може да се прилага в производството по освобождаване от наказателна отговорност с налагане на административно наказание по глава тридесет и осма от НПК. 

В това производство не се допуска до участие частен обвинител и предявяване на граждански иск. На пострадалия не е предвидено да се изпрати препис от постановлението на прокурора, не се призовава за съдебното заседание и не му се съобщава за постановеното решение. От друга страна, прокурорът не разполага с възможността по чл. 287, ал. 5 НПК да поиска, респективно съдът да се произнесе с присъда и за престъпление, което се преследва по тъжба на пострадалия, тъй като „в това производство съдът няма правомощия да постанови осъдителна присъда за такова престъпление. Разпоредбите на чл. 287 НПК са общи правила за съдебното производство. Предвидените в част пета от НПК особени правила касаят изключение от общите правила. В глава ХХVІІІ НПК няма препращаща норма към общите правила, за разлика от производствата по глава ХХІV НПК – бързо производство (чл. 361 НПК), глава ХХV НПК – незабавно производство (чл. 367 НПК) и глава ХХVІІ НПК – съкратено съдебно следствие (чл.374 НПК)”. Това са главните съображения, за да се приеме, че в производството по освобождаване от наказателна отговорност с налагане на административно наказание, разпоредбата на чл. 287, ал.5 НПК е неприложима. 

В практиката си ВКС е имал повод да се произнесе и по въпроса необходимо ли е искането от страна на прокурора или частния обвинител за произнасяне с присъда и за престъплението, което се преследва по тъжба на пострадалия да е писмено. 

Легитимираните „за това лица са поискали от съда да приеме изменението на обвинението и да се произнесе с присъдата... и за престъплението по чл.144, ал.1 НК, преследвано по тъжба на пострадалия. Законът е очертал формата на изменението на обвинението и легитимираните лица и не е предвидил други изисквания за приемането му. Ето защо, доводите, че непредставянето на писмена тъжба, подписана от частните обвинители, в случая тъжители, не отменя задължението на съда да разгледа основателността и на двете обвинения, за престъплението преследвано по общия ред и за престъплението по измененото обвинение, което поначало се преследва по тъжба на пострадалия. Още по -малко, пострадалите е трябвало да внесат и държавна такса за "частна тъжба", както неправилно е приел въззивния съд... Посочената от защитата съдебна практика на ВКС, възприета от въззивния съд, съгласно която първостепенния съд е следвало да укаже на пострадалия да отстрани нередовностите в тъжбата, защото тя определяла предмета на доказване по делото, не се отнася до процесния случай. Тя третира единствено производството, образувано по тъжба на пострадалия и е неприложима в производство по чл.287, ал.5 НПК” (Р-504-2008-ІІІ н.о.). В същия смисъл е и друго решение на ВКС – „В мотивите си неправилно въззивният съд е приел, че в протокола от съдебно заседание е липсвало отразяване на искане съдът да се произнесе и относно престъплението, преследвано по частна тъжба”. Искането за изменение на обвинението по това дело е направено своевременно и устно в съдебното заседание, макар то да не е формално отразено в съдебния протокол. Затова ВКС намира, че производството неправилно е било прекратено (Р-31-2012-ІІІ н.о.). Нещо повече, в съдебната практика се приема, че не само устното искане, но и мълчаливото, подразбиращото се такова е основание съдът да се произнесе с присъда и за престъплението от частен характер 

Достатъчно е „процесуалните позиции на държавния и частния обвинител, преценени в тяхната същност” да демонстрират желание за такова осъждане. „Освен буквата, е нужно да се преценява и духът на закона... Второстепенният съд, намерил пред себе си характеристиките на изменение на обвинението, не е следвало да изисква буквално приложение на разпоредбата на чл.287, ал.5 НПК, а да се произнесе с присъда по наказателноправната същност по осъщественото спрямо частния обвинител. Последният впрочем е напълно лишен от правото да защити интересите си по начина, приет от въззивната инстанция, с отказа на последната да се произнесе по опредметеното срещу му престъпно поведение. Той не може да търпи неблагополучни последици поради факта, че държавата в лицето на прокуратурата е направила опит да защити интересите му, приемайки, че стореното спрямо него се преследва по общ ред… съдът е следвало да се произнесе с присъда за престъпление, което се преследва по тъжба на пострадалия, оправдавайки дееца по първоначално повдигнатото му обвинение. От една страна поведението на частния обвинител е насочвало към желание за произнасяне с присъда по престъпното поведение на дееца. От друга – производството е образувано преди изтичане на предвидения в чл.81, ал.3 НПК шестмесечен срок”.
