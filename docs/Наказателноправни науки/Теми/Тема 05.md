---
title: Въпрос 5
---

# **Въпрос 5. Понятие за престъплението – обществена същност и определение. Престъплението като деяние. Общественоопасни последици. Причинна връзка.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2005.mp3" type="audio/mpeg">
        </audio>
    </div>

## **Обществен характер и историческа обусловеност на престъплението**
### Обществен характер на престъплението
Всяка дейност се осъществява в определена обществена среда. Тъй като всяко **поведение** неизбежно променя обществената действителност, то **винаги има обществен характер.** Общественият характер на престъплението се проявява в две насоки: 

**Всички закони въздигат в престъпление само тези деяния, които накърняват определени интереси,** въздействат им отрицателно върху тях - интереси на индивида, на група от индивиди или на обществото като цяло.

**Наказателноправните доктрини** **винаги отразяват възгледите на определени обществени групи**, чиито представители са авторите на тези теории. Но винаги **надделяват** **и получават законодателен израз** тези теории, които отразяват **интереси**, **общи за всички** обществени групи или които са **възприети от определена група или класа**, чието влияние в обществото е най-силно.

Обществената природа на престъплението **се изразява в** **неговия общественоопасен характер,** в това, че то засяга отрицателно съществуващите обществени отношения. Именно отрицателното засягане на съществени обществени интереси поражда и **необходимостта от тяхната наказателноправна закрила**. Обществената същност на престъплението намира израз в **неразривната връзка между три елемента на обществената действителност**: 

1. **обществените отношения**, които престъплението уврежда или застрашава; 
1. **самото престъпление**, което въздейства отрицателно върху съществуващите ОО;
1. **наказателното право**, чиято задача е да защитава от престъпни посегателства съществуващата система от обществени отношения;

### **Историческа обусловеност на престъплението**

Престъплението винаги уврежда или застрашава определени **обществени отношения**. Те обаче не са нещо неизменно. Те възникват в определен исторически момент от развитието на дадено общество и съществуват като такива в определен исторически период, за който са характерни определени обществени условия. 

Нещо повече – **даден тип обществени отношения** **търпят известни изменения** и през периода на тяхното съществуване От това пък следва и **изменение в значението** **на противоправното засягане** на тези отношения. Следователно, се променя и **общественото** **значение на самото престъпление.**

При това положение исторически **се променя и отношението на обществото** към проявите, които засягат отрицателно обществените отношения. В частност това налага и **изменения в наказателното право** като едни прояви се криминализират, други се декриминализират, а за трета категория се променя съществуващата наказателноправна уредба. 

Извод: **престъплението е исторически обусловено обществено явление**. То не е неизменно в различните периоди от развитието на обществото. Това пък обяснява и различното отношение на законодателя в различните исторически периоди. 

Обща особеност на всички законодателния решения за престъплението у нас:

1. Престъплението винаги е било единственото основание за налагане на наказание, единственият юридически факт, който поражда наказателно правоотношение;
1. Другата обща особеност е, че след освобождението престъплението винаги е било легално определено по нашето право.

## **Определение за престъплението**

Чл. 9. (1) Престъпление е това **общественоопасно** **деяние** (действие или бездействие), което е извършено **виновно** и е **обявено от закона** за **наказуемо**.

(2) Не е престъпно деянието, което макар формално и да осъществява признаците на предвидено в закона престъпление, поради своята малозначителност не е общественоопасно или неговата обществена опасност е явно незначителна. 

Що е то престъпление е уредено в чл. 9 НК. Легалното определение за престъпление е дадено в първата алинея на чл. 9, а втората има пояснителен характер от гледна точка на изясняване на същността на престъплението. 
### Обща характеристика на това определение – Достойнства
**Съчетава** диалектически основния, материалния, неюридическия елемент на понятието, а именно **обществената опасност**, с производните от него **юридически качества** на престъплението, т.е. неговата **противоправност и наказуемост**. 

Тази дефиниция **съчетава** диалектически също така **обективните качества** на престъплението (деяние, обществена опасност, противоправност и наказуемост) с неговия **субективен елемент** - вината. Според действащата законодателна концепция престъплението е **деяние**, човешка проява, **с определени свойства**. Тези свойства отразяват от една страна общественото **значение** на престъплението, а от друга страна обществената **реакция** срещу него. Така самото деяние и неговите свойства **в съвкупност** съставляват **общото понятие за престъпление** като юридическа категория и като социално явление. 

Цитат от Стойнов – Наблягам на това, че престъплението е деяние с определени свойства и само наличието на всички елементи в тяхната съвкупност води до наличие на престъпление. Легалното определение за престъплението има голямо значение за съблюдаване **принципа** **за законоустановеността на престъплението**. Явление, което не отговаря на всички общи признаци на престъплението, взети в тяхната съвкупност, не е престъпление!
## **Елементи на определението за престъпление** 
От гледна точка на характеристиката на елементите на понятието за престъпление може да разграничим **две основни категории –** обективни и субективни **елементи** на престъплението. 

### Обективни елементи на престъплението
От обективна страна престъплението се явява деяние, което е общественоопасно, противоправно и наказуемо. Наричаме ги обективни, защото стоят независимо от съзнанието на дееца и респективно на правоприлагащия орган. 

### Деяние 
Преди всичко престъплението е **деяние.** То е съзнателен и целенасочен волеви акт, предизвикан от определена потребност и проявен външно в действие или бездействие при определени условия на време, място и обстановка. Деянието е категория на психологията, която НПН заимства, но и доразвива. В определението на чл. 9(1) НК деянието е отразено чрез неговите **две основни форми**: действие или бездействие.

**Действието** е активно поведение. То представлява система от телодвижения, извършени въз основа на конкретно решение и под контрола на съзнанието. Те са насочени към постигането на определена цел и се осъществяват при определени условия на време, място, обстановка. Затова и проф. Ненов нарича действието психофизично единство между действие, съзнание и воля. При действието тялото на човека или отделни негови части преминават от състояние на относителен покой спрямо окръжаващата го действителност в състояние на движение. 

**Бездействието** пък е пропускане на определено действие, което е необходим елемент/условие за възникване, съществуване, изменение или прекратяване на определена обществена връзка. Без това действие връзката не може да се осъществи така, както е в интерес на обществото. То също е съзнателно и целенасочено.

Действието и бездействието са посочени в закона като най-простите форми на деянието, като поведение минимум, което може да променя отрицателно действителността. Поради това няма пречка някои престъпления да се осъществяват чрез **съчетание от двете основни форми на деянието**, в **комбинация от действие и бездействие**. 

Пример: Придобиване и държане на огнестрелно оръжие: придобиването е действие, а държанието е въздържане от предаване на съответните органи, т.е. бездействие. 
### Обществената опасност на деянието 
Обществената опасност е основно, обективно, **неюридическо** и определящо качество на деянието, характеризиращо го от гледна точка на неговото отрицателно въздействие върху съществуващите обществени отношения. Кога деянието е общественоопасно е посочено в **чл. 10 НК:** „общественоопасно е деянието, което застрашава или уврежда личността, правата на гражданите, собствеността, установения с Конституцията правов ред в Република България или други интереси, защитени от правото.” **Обществената опасност** на престъплението **се проявява в две основни форми:** 

**Увреждане на обекта –** по-тежката от тях, при която обществените отношения се променят отрицателно, преценено от гледна точка интересите на обществото или на отделни правни субекти.

**Застрашаване на обекта –** представлява създаване на опасност за увреждане на обекта, без увреждането да е настъпило (Пример: опит за убийство и убийство: при убийството е причинена смърт, а при опита само е застрашен живота, без да е засегнат.) 
### Противоправност на деянието
Противоправността на деянието също е обективно, но вече **юридическо качество** на деянието. То отразява противоречието на деянието с установена правна забрана за неговото осъществяване. 

За наказателното право е от значение така наречената **наказателна противоправност.** Тя е едно противоречие на дадено деяние с установена в закона забрана за извършване на определен вид деяния, за чието престъпване или несъблюдаване е предвидено наказание. Когато запретът е установен от закон за неговото пристъпване е предвидено наказание, говорим за наказателна противоправност. Когато говорим за противоправност в наказателното право, имаме предвид наказателна противоправност. 
### Наказуемост на деянието 
Тя е последното обективно, но също така **юридическо** качество на престъпното деяние. Деянието е наказуемо, когато е предвидено наказание за лицата, които не спазят запрета за неговото осъществяване и го извършат. Наказуемостта отразява подводимостта на деянието под определено наказание. По нашето право наказуемостта се установява само със закон. 

## **Субективният елемент на престъплението – Вината**
Субективният елемент на престъплението е **виновността на деянието** или както още го наричаме – **вината**. 

Вината според наказателното право е конкретното субективно или психично отношение на дееца към общественоопасния характер на деянието и към предизвиканите от него общественоопасни последици (от деянието), като това психично отношение винаги е укоримо от гледна точка на господстващия морал в обществото и може да се изрази в умисъл или непредпазливост.
### Основни особености на вината
Вината е **елемент на конкретно деяние**. Без деяние не може да има вина. Няма съвременна наказателноправна система, която да въздига в престъпление голите престъпни помисли (както е било по времето на инквизицията). 

Вината е един **реално съществуващ факт** в съзнанието на дееца, защото се касае за реално, действително протекли психични процеси. Тя е субективен елемент на деянието, но има обективен характер по отношение на правоприлагащите органи, защото е нещо, което е протекло извън или независимо от съзнанието на самия правоприлагащ орган.

Вината **се свежда само до съдържанието на умисъла или на непредпазливостта**. Тя не включва другите възможни психични изживявания като мотиви, намерения, емоции... (те са част от субективната страна на престъплението въобще наред с вината)

Вината е **обществено определена**, защото е психично отношение на дееца към определена част от обществената действителност. Като такова тя е укорима от гледна точка интересите на обществото. Тя винаги е **предмет на отрицателна оценка** от негова страна.

Формите на вината са очертани в чл. 11 НК. Основните форми на вината са **умисълът и непредпазливостта**, съответно определени в разпоредбите на чл. 11, ал. 2 и 3 НК.
## **Обект на престъплението**
За изясняването на понятието за престъплението трябва да се отговори на въпроса върху кои елементи на обществената действителност то въздейства отрицателно. Това е материята относно обекта и предмета на престъплението. 

За да изясним този въпрос, сме улеснени от закона. 

1. В **чл. 1, ал.1 НК** е посочен **обекта на защита** от НК. Той е „...”. 
1. В **чл. 10 НК** още по-подробно, но вече като **обект на въздействие**, е развита тази материя при определяне на обществената опасност; престъплението е”...”

Това, което е посочено като обект на защита в чл. 1 НК, в чл. 10 вече се разглежда **и** като **обект на посегателство.** Иначе не би могло и да бъде, защото ако законът защитава едни елементи на действителността, а престъплението засяга отрицателно нещо друго ще се получи разминаване между обект на защита и обект на посегателство.

От цитираните разпоредби следва, че престъплението засяга отрицателно различни по характер и значимост **обществени отношения.**
### Обществените отношения като обект на престъпление
По съвременното НП обект на престъплението са обществените отношения с базисен или надстроечен характер. Обществените отношения, като обект на престъплението, представляват една система от връзки между членовете на обществото. Те се проявяват чрез обществената дейност на неговите членове и престъплението уврежда или застрашава самите отношения, самите връзки между членовете на обществото. 

Затова, за да дефинираме обекта на престъплението трябва да се обърне внимание на основните **структурни елементи на обществените отношения.**

**Структурни елементи на общественото отношение:**

**Правните субекти**, които участват в съответните отношения: ФЛ, ЮЛ, общините, държавата

**Предметът на отношението**. Това е онзи негов материален или духовен елемент, по повод на който възниква правоотношението (право на собственост възниква между хората по отношение на вещ)

**Връзката,** която възниква **между участниците в общественото отношение**. Тя по същество представлява съвкупност от различни връзки между участниците. Доколкото обектът на престъпление е правоотношение, то връзката между участниците се свежда до съвкупността от правата и задълженията на участниците в отношението.

**Поведението на участниците** в общественото отношение **–** защото чрез него се осъществяват правата и се изпълняват задълженията на субектите на отношението. 

**Определение за обект на престъплението**: системата от необходими, вътрешно свързани помежду си и детерминирани правни връзки между членовете на обществото, които възникват по повод на определена материална или духовна ценност, чието съдържание е съвкупността от правата и задълженията на участниците в отношенията и които се осъществяват посредством поведението на тези участници. 
### Видове обекти на престъплението – общ, родов и непосредствен, конкретен
Престъпленията засягат съществуващата към момента на тяхното извършване система от обществени отношения като цяло, но това става чрез въздействие върху отделни видове обществени отношения, а всяко конкретно престъпление засяга отделно конкретно отношение или група отношения. Затова от гледна точка на наказателното право различаваме **четири вида обекти на престъпно посегателство:**

### Общ обект на престъплението
Общ обект на престъплението е **цялата съвкупност от обществени отношения, които съществуват към момента на извършване на престъплението**. Иначе казано това е общото понятие за обект на престъплението. Поради всеобщата връзка между всички тези отношения всички се засягат в една или друга степен, пряко или косвено, именно като съвкупност, когато част от тях бъде засегната.

Пример: причиняването на смърт някому уврежда не само обществените отношения, които осигуряват неприкосновеността на човешкия живот, но и всички правоотношения, в които участва пострадалият (семейни, трудови, граждански, административни, финансови и пр.), защото поради смъртта става невъзможно жертвата да участва в тях.

Имаме едно нарушаване на правилата за движение, което е довело до причина за средна телесна повреда – първо са засегнати са обществените отношения, които осигуряват безопасността на движение; увредено е здравето на един човек è той става непълноценен è това засяга неговия работодател; засяга обществените отношения, свързани със здравеопазването. 
### Родов (групов) обект на престъплението
Групов или родов обект на престъплението са **група от обществени отношения,** обособени по даден родов признак или по няколко такива признака**, които се засягат от даден вид престъпни посегателства.** Касае се за група от обществени отношения, които са защитени от определена група наказателноправни норми от Особената част на наказателния кодекс. 

Родов – защото са обособени по родов признак, групов – защото става дума за група от обществени отношения; 

Такива са повечето от престъпленията от Особената част. Например всички престъпления от **Глава пета** от Особената част засягат обществените отношения, които в съвкупност осигуряват нормалното упражняване на правото на собственост. А засягането на условията за нормално упражняване правото на собственост е родовият признак на посочените обществени отношения.

Значението на груповите обекти: различните видове групови обекти на посегателство са в основата на **групирането на нормите по глави** в Особената част.

С изключение на Глава 11, за които сякаш няма общ групов обект и само те са обособени въз основа на друг признак.
### Непосредствен обект на престъплението
С това понятие се обозначават **определен вид обществени** **отношения**,** които се засягат** с** даден, конкретен **вид престъпления**. 

Пример: ПО на собственост е непосредствен обект на престъплението унищожаване и повреждане на чужда вещ по чл. 216 НК. Друг пример – убийството винаги засяга вид обществени отношения, свързани с осигуряване неприкосновеността на човешкия живот. 

В главите на Особената част съставите на престъпленията са **групирани по раздели** на основата най-вече на непосредствения обект.
### Конкретен обект на престъплението
Наричаме тези **конкретни** обществени отношения, които **конкретно** извършеното престъпление засяга. (не става въпрос за личност въобще, а за индивидите Х,У, Z.)

### Отношение между отделните видове обекти: 
**Общият обект** включва съвкупността от всички видове обществени отношения, съществуващи в дадена държава. Наказателното право осигурява **универсална закрила** на обществото срещу престъпни посегателства. Ето защо **Груповият обект** на даден вид престъпления винаги се явява част от общия обект, т.е. всички групови обекти на посегателство в съвкупност образуват общия обект.

**Непосредственият обект** е част от груповия, т.е. груповият обект включва съвкупността от непосредствените обекти на отделните видове престъпни деяния. Конкретният обект е част от непосредствения è всяко следващо е по-тясно.
### Значение на обекта на престъплението
Освен за структурата на Особената част на НК обектът на престъпление има и по-конкретни проявления:

**Определя съдържанието, формата и структурата на даден вид престъпление.** Кражбата като вид престъпление е твърде различна от посегателствата срещу неприкосновеността на личността.

Характерът на обекта определя и **системата на деянията**, които го засягат по престъпен начин.

Същността на обекта определя и **формата на неговото засягане**, т.е. характера на общественоопасните последици, които законът обявява за **престъпен резултат**. Кражбата например лишава владелеца на една движима вещ от фактическата власт върху нея, докато при унищожаване на вещта тя става негодна за използване по предназначение или въобще престава да съществува.

**Обществената значимост** на даден вид отношения определя и **равнищата на и средствата за тяхната наказателноправна защита**, защото тя ще зависи от значимостта на съответния вид отношения.
## **Предмет и средство на престъплението**
### Предмет на престъплението
Предметът на престъплението е отделен **елемент** на общественото отношение, което е непосредствен обект на престъплението, или **материална предпоставка** за съществуването на този обект, върху които субектът въздейства пряко и непосредствено и по този начин засяга цялото обществено отношение (уврежда самия обект). Още дефиницията сочи, че обектът и предметът на престъплението са различни категории.

Разновидности:

Предметът е елемент от общественото отношение, което престъплението засяга – най-често предмет ще е една от страните (така във всички престъпления против личността предмет ще е човека, върху който се въздейства – човекът е елементът, върху който въздейства дееца, като му удря шамар). 

Предметът не е елемент от отношението, но без него не може – в случая предметът на престъплението е **материален израз,** материална предпоставка за съществуването на обекта на престъплението. Така е например при престъпленията против собствеността-кражба, защото правоотношенията на собственост възникват между правните субекти по повод вещите, върху които деецът въздейства пряко и непосредствено – те са предмет.
### Отношение между обекта и предмета на престъплението
1. В първия случай предметът е **част от отношението**;
1. В другия случай предметът е **предпоставка за съществуването на обекта**, материален израз на обекта на посегателство.

## **Средство на престъплението**
Средство на престъплението е понятие, различно от обект и предмет. Разликата между режима на средството и предмета е уредена в чл. 53, ал. 1 НК. 

**Чл. 53.** НК (1) Независимо от наказателната отговорност отнемат се в полза на държавата:

1. вещите, които принадлежат на виновния и са били предназначени или са послужили за извършване на умишлено престъпление;
1. вещите, които принадлежат на виновния и са били предмет на умишлено престъпление – в случаите, изрично предвидени в особената част на този кодекс.

По смисъла на чл. 53, ал. 1, б. „а” НК **средство или оръдие** на престъплението е **вещ, която е била предназначена или е послужила за извършване на престъплението**. Такива са оръжието при убийството и пр.

Понеже средството и предмета на престъпление са различни неща, разпоредбата на чл. 53 НК предвижда различен наказателноправен режим за тях. 

Общото между режима на средството и предмета е, че наказателноправно значение има собствеността върху предмета/средството. Средството винаги се отнема в полза на държавата, докато предмета само, когато това е изрично предвидено в Особената част на закона. 

**Средството** е вещ, която е нещо външно на общественото отношение, докато без предмет на престъплението обект не може да има. Обектът на общо основание може да си съществува и без средството на престъплението. 

Трябва да се отбележи, че една и съща вещ понякога може да е **предмет** на едно престъпление и **средство** на друго престъпление, извършени от едно и също лице. Например едно огнестрелно оръжие може да бъде притежавано противозаконно и тогава е предмет на престъпление, а когато се използва за убийство то ще бъде и средство на последното.
## **Престъплението като деяние**
Исторически всички български закони са определяли престъплението като деяние. Легалното определение за престъплението по чл. 9, ал. 1 НК го описва като общественоопасно **деяние** (действие или бездействие), което е извършено виновно и е обявено от закона за наказуемо. Ако тълкуваме граматически тази дефиниция установяваме, че терминът деяние е **съществително**, а термините общественоопасно, наказуемо, виновно са **прилагателни**, които се отнасят до съществителното деяние в неговите две основни форми (действие или бездействие). Функцията на прилагателното в изречението е именно **да посочи особеностите** на съществителното. 

Езиковото тълкуване на легалното определение за престъпление води до един **Много съществен и основополагащ извод:** **престъплението е деяние с определени свойства!** (трябва да се знае какво е деяние, защото ако не знаеш какво е деяние è не знаеш какво е престъпление)
## **Понятие за деяние** 
Деянието е основна форма на човешкото поведение, негов градивен елемент. Като основна категория на психологията то се разглежда по-подробно от тази наука. Поради това и в наказателноправната доктрина се ползват знанията за деянието като основен елемент на човешкото поведение, които ни дава психологията.

Съгласно общотеоретичната класификация на юридическите факти, деянията следва да се причислят към **юридическите постъпки** – това, което вършат хората. Явления като раждане, смърт, земетресения и пр. са събития, но в преобладаващата им част юридическите факти в НП са юридически постъпки.
### Определение за деяние
Деянието е „съзнателен, целенасочен волев акт, предизвикан от определена потребност и проявен външно в действие или бездействие при определени условия на време, място и обстановка”.

Това определение отразява всички основни особености (белези) на деянието и ако отсъства някоя от тях, значи сме изправени пред явление, което не е деяние!

Учебник – деянието може да бъде определено като съзнателен волев акт, предизвикан от определена потребност и проявен външно в действие или бездействие при определени условия на време, място и обстановка, **който се осъществява с цел да бъде приспособена съществуващата действителност към нуждите на дееца, на трето лице ли на обществото като цяло.** Определението от лекции е базовото, а това тук го допълва, като казва каква може да е целта на деянието.
### Основни особености на деянието
**Съзнателен акт** – то се осъществява в резултат на определена психична дейност, която предхожда външното проявление и която е в основата на едно взето решение (за неговото извършване).

**Целенасочен акт** – защото чрез него човек се стреми да постигне определено изменение на съществуващата действителност и именно това изменение на действителността е целта на деянието. 

**Волеви акт** – протича под контрола на съзнанието на индивида и се осъществява въз основа на познанието, което деецът има за свойството и значението на осъществяваното поведение. Чрез него се проявява човешката способност за избор на поведение и неговото съзнателно насочване към постигане на определена цел. Деянието е израз на способността на човешката психика да си наложи извършването на или въздържането от определено поведение 

**Предизвикано от определена потребност** – потребността е осъзнатата необходимост от изменение на съществуващата действителност с цел тя да бъде приспособена към нуждите на самия деец, на някакъв друг правен субект или на обществото като цяло. Именно тази потребност предизвиква вземането на решението, а по-късно и неговото изпълнение. 

**Външно проявен акт** – необходимо е **реално** да бъде осъществено **действието или бездействието** като основни **форми на деянието,** тъй като само чрез външното проявление човешкото поведение става част от действителността.   

Акт, **осъществен при определени условия на време, място и обстановка.** Тази негова особеност отразява връзката му с останалите елементи от действителността, изменението на която е смисълът на деянието. 

Деяние ще е налице **само когато са налице всички посочени особености в съвкупност.** Ако някоя отсъства ще бъдем изправени пред явление, което не е деяние, което означава, че не може да бъде и престъпление. Не са деяния **рефлекторните прояви** и **телесните движения, причинени от действието на външни сили.**

**NB!** Трябва да разграничаваме основните особености на деянието като психологическа категория от престъпното деяние. **Престъпното деяние** е вид деяние, което съдържа **всички основни особености** **на деянието**, но и **има в допълнение някои други.**
### Механизъм на деянието 
Той също е част от психологичната теория на материята.Началото на механизма на деянието се поставя с възникването на **необходимост от някакво изменение на действителността.** Когато тази необходимост бъде осъзната от индивида, възниква **потребността** от изменение на действителност. Стремежът към задоволяване на тази потребност води до **поставяне на целта**, равнозначна на желанието на индивида да измени така действителността, че потребността да се задоволи. След това следва процес на мотивация**,** т.е. **формиране на мотивите** за осъществяване на определено поведение, чрез което да се осъществи промяната. Мотивацията води до **вземане на решение** за осъществяване на определено поведение, което пък е последвано от неговото **планиране** (набелязване на начините, средствата и методите за постигане на целта). Накрая следва **външната физическа проява на деянието,** фактическото въздействие върху набелязания обект от действителността, неговото евентуално изменение, с което набелязаната цел може да бъде постигната или не.

Тази външна проява нормално се осъществява под контрола на съзнанието и се ръководи от волята на човека. Поради това именно се казва, че деянието е единство между вътрешната (психичната) и външната (физическата) проява на поведението. 

Изменението на действителността цели да я промени и да я приспособи към нуждите на индивида, на други правни субекти или на обществото като цяло. Това приспособяване на действителността може да стане само чрез **промяна в съвкупността от съществуващите обществени отношения**. Ето защо човешкото поведение цели именно тази промяна.
### Равнища на поведение и тяхното наказателноправно значение
**Телодвижението**, което се контролира от човешкото съзнание е първото и най-елементарно равнище на проявление на поведение. **Телодвижението** по същество е преминаване на тялото или на част от тялото от състояние на относителен покой спрямо окръжаващата го действителност в състояние на движение. Отделното телодвижение, макар и осъществено под контрола на съзнанието, **не може да има самостоятелно наказателноправно значение** и това се обяснява от факта, че практически то **не може да промени съществено действителността** (нито положително, нито отрицателно). НП значение може да има само ако е част от действие, съставляващо изпълнително деяние на даден вид престъпление. Хващането на дръжката на нож безспорно е изменение в действителността, но това само по себе си не може да задоволи човешка потребност, ако ножът не се използва по предназначение.

**Деяние** – следващото по-висше равнище на човешко поведение, е деянието, което може да се прояви като действие, като бездействие или като съчетание от двете негови основни форми. Действията и бездействията са елементите, от които се изгражда поведението на човека и които съдържат всички обективни и субективни свойства на това поведение. Те са единство на външната форма и вътрешното съдържание (цел, мотив и т.н.).

**Действието** е **система от телодвижения**, а система от телодвижения ще имаме, когато всички те са осъществени въз основа на едно решение и са насочени към постигането на една и съща цел. 

**Бездействието** пък е **съзнателно пропускане на определено действие** и то също може да доведе до промяна на действителността и тази промяна ще се дължи на това, че няма да бъде променено обективното развитие на действителността.

За разлика от обикновеното телодвижение действието и бездействието са форми на поведение, които съществено могат да променят действителността. Поради това и те могат да имат **най-съществено наказателноправно значение**. Не случайно в чл. 9, ал.1 те са изрично посочени като основни форми на деянието.
### Операцията 
Е следващото трето равнище, на което може да се прояви поведението. Тя се състои от поредица от действия или от съчетание на действия и бездействия, които съставляват единен комплекс и са насочени към решаване на определена по-сложна задача.

Това, което обединява отделните елементи на операцията (действия и бездействия) е целта, която индивидът преследва. Но те могат да бъдат осъществявани както въз основа на едно единствено предходно решение, така и въз основа на няколко отделни решения, взети последователно (преди осъществяване на всяко едно действие). Но, за да имаме операция, трябва **преследваната от тях цел да е една и съща.** 

За НП операцията има ограничено значение, защото отделните прояви, които съставляват операцията обикновено са въздигнати в престъпления, ако са общественоопасни в съответната степен. 

Но операцията може да се преценява и от гледна точка на приложението на такива институти на НП като приготовлението, опита, съвкупностите от престъпления, продължаваното и продълженото престъпление и пр.
### Дейността
Най-висшето равнище на поведението. Дейността **е съвкупност от действия и операции, насочени към единна цел**. Тя може да се преценява от гледна точка на съдебното минало на дееца и е от значение за някои форми на усложнена престъпна дейност, както и за приложение на институтите на рецидива, условното осъждане и реабилитацията.

Законът обявява за **основни форми** на деянието **действието и бездействието**, защото именно те са градивните елементи на човешкото поведение. Същевременно именно чрез тях е възможно съществено изменение на действителността, включително и нейното престъпно изменение.
### Действието като форма на деянието
Действието е система от телодвижения, извършени въз основа на конкретно решение и под контрола на съзнанието, които са насочени към постигането на определена цел и се осъществяват при определени условия на време, място и обстановка. Затова проф. Ненов нарича действието психофизично единство между движение, съзнание и воля. 

Особености на действието като форма на деянието: понеже действието е форма на деянието, то естествено се характеризира със същите основни особености, които вече бяха разгледани. Тук те трябва да бъдат само конкретизирани като особености на тази форма на деянието.

Действието е **система от телодвижения.** За да бъдат обединени в единна система, телодвиженията трябва да са обединени от едно **общо решение,** въз основа на което се осъществяват и да са **подчинени на една и съща обща цел**. Решението и целта са вътрешните, психичните елементи, които обединяват в система всички телодвижения, съставляващи действието.

Действието е **формата на деяние, чрез която се осъществяват повечето престъпления**, уредени в Особената част. Това положение е свързано с факта, че НП забранява по начало да се предизвикват негативни изменения в действителността, а последните могат да бъдат причинени най-често с действие като активна форма на поведение. При това съществуват престъпления, които могат да се извършват само чрез действие – кражба, грабеж, полови престъпления.
### Бездействието като форма на деянието
**Бездействието** е **пропускане на определено действие**, което е необходимо за възникването, съществуването, изменението или прекратяването на определена обществена връзка. 

1. От чисто психологична точка, ако не бъде предприето едно действие една определена обществена връзка няма да възникне. 
1. В други случаи тя съществува, но за да бъде променена трябва да се извърши определено действие, иначе няма да се промени. 
1. Прекратяване на обществена връзка също може да е необходимо действие. 

В тези случаи (да възникне, да се промени, да бъде прекратена обществена връзка) правото задължава определени категории субекти да предприемат определено действие и бездействието е именно пропускане на определено действие, което **субектът е правно задължен да извърши**. Накърняването на обществените отношения става именно, защото не е предприето съответното действие. 

Макар в Особената част на НК бездействието да е **предвидено в значително по-малък брой състави** като форма на престъпно деяние в сравнение с действието (защото е пасивно поведение), се откриват немалко престъпления на чисто бездействие като неплащането на издръжка; незаявяване на неплатежоспособност на търговец; лъжесвидетелстване чрез затаяване на истината;
### Съчетание на действие и бездействие 
То също е от значение за НП, защото понякога без съчетание на действие и бездействие не може да се стигне до накърняване на определени обществени отношения. Така е при някои от формите на злепоставяне например чрез действието създава опасността, а чрез бездействие тази опасност съществува дълго време, престъпление по чл. 208, ал, 1 НК (откриване на съкровище и несъобщаване  това на властта в продължение на две седмици).

Действие **или** бездействие – Възможно е и тук-таме има състави на престъпления, които се осъществяват било чрез действие, било чрез бездействие, защото и при двете форми на деянието може да се стигне до едни и същи отрицателни последици (пр. **Лъжесвидетелството** може да се осъществи чрез казване на неистина, но и чрез премълчаване на нещо, скриване на истината), палеж. 
### Изпълнително деяние
С термина „**изпълнително деяние”** се обозначава пълното и точно описание на фактическите признаци, които конкретното извършено деяние трябва да съдържа,  за да е осъществено съответното престъпление. 

Иначе казано под „изпълнително деяние” разбираме само **външно проявените признаци на деянието**, но не и неговата субективна страна или психично съдържание. Изпълнителното деяние е термин обозначаващ само външното проявление на деянието. Вътрешните психични изживявани в състава на престъплението се изразяват чрез т.нар. субективна страна на престъплението.

Ако вземем като пример кражбата, нейното изпълнително деяние се изразява само в „отнемане” на вещта, като прекият умисъл и присвоителното намерение на дееца се отнасят до субективната страна на престъплението.
## **Общественоопасните последици от деянието**
### Понятие за общественоопасни последици
**Определение**: ООП са обективните отрицателни изменения в съществуващата действителност, които извършеното престъпно деяние причинява и които са предвидени в състава на съответното престъпление. Това определение се характеризира с обективни (материални) особености и с формален белег.

**Обективни (материални) особености** 

ОП са изменения в действителността. Това е така, защото

1. първо самото деяние е нов елемент от действителността и така я изменя.
1. на второ място деянието се осъществява, за да се промени друг елемент на действителността, което представлява друго изменение.

ОП имат **обективен характер,** тъй като те стоят вън от съзнанието на дееца и на правоприлагащия орган. Поради това, разглеждайки понятието за общественоопасни последици, не ни интересуват психичните преживявания на дееца. 

ОП винаги са **отрицателни изменения** в съществуващата действителност. Общественоопасният характер на престъплението е непосредствено обусловен от тези изменения. Тези изменения засягат отрицателно правата и интересите на отделни правни субекти, на групи субекти или на обществото като цяло.

ОП са **изменения** в действителността, **предизвикани от деянието**. Те са пряко и непосредствено следствие от осъщественото деяние и без него те не биха настъпили. 
### Формален белег на понятието за ООП
Формалният белег на понятието за ООП е, че те са **предвидени и изрично посочени в състава на престъплението.** Те са **елементи от обективната страна на състава на престъплението** (причини другиму смърт). Тъй като трябва да са предвидени в състава на престъплението ги наричаме още и **съставомерни последици.**

Само съчетанието на материалните и на формалния белег на ООП води до това, че имаме ООП. **Отношение между термина „общественоопасни последици” и други близки термини от НК.** В **Общата част** на НК срещаме и термините „вредни последици”, „отрицателни последици”, „престъпни последици”, „престъпен резултат”, „вреди, причинени с престъплението”, а **Особената част** срещаме термините „вреди” и „щети”.

Изразите „общественоопасни последици”, „престъпен резултат”, „престъпни последици” и „вредни последици” **са синоними** – използват се в закона с едно и също значение. Те имат по-общо значение и отразяват всички видове отрицателни изменения на действителността - това са различните форми на увреждане на обекта или неговото поставяне в опасност.

Термините „**вреда**” или „**вреди**” имат **по-тясно значение** и се използват, за да се посочи, че престъплението е причинило **реално увреждане на обекта**, като то може да бъде всяко отрицателно изменение на обекта. Терминът „вреди” касае само за увреждане, но не и за застрашаване на обекта.

Терминът „**щета**” има **най-тясно значение**, защото се използва само тогава, когато се касае за предизвикване намаление в съществуващите активи на едно имущество, без да включва евентуалните пропуснати ползи (от гражданскоправна гледна точка имуществото се състои от активи – права, и пасиви – задължения и намаляването на имуществените права /активи/, наричаме щети.)
### Видове общественоопасни последици 
Основното деление на общественоопасните последици се извършва на базата на **чл. 10 НК**, където е казано, че „...”. Следователно общественоопасните последици могат да бъдат два основни вида: 

1. застрашаване обекта на посегателство или
1. увреждане обекта на посегателство;

Хронологически **застрашаването винаги предхожда увреждането**, защото макар и за един кратък миг увреждането се предхожда от поставяне в опасност на съответните обществени отношения.
### Увреждане на обекта
Увреждане на обществените отношения, най-общо казано, ще имаме две основни хипотези: когато са засегнати отрицателно самите те или условията за тяхното нормално съществуване (**две основни форми на увреждането). Отрицателно засягане на самите обществени отношения** – може да се прояви в няколко основни форми:

**Прекратяване на съществуващи обществени отношения:** така е например при убийството; при унищожаването на една чужда вещ – прекратяват се отношенията на собственост.

**Отрицателно изменение на съществуващи обществени отношения** без те да бъдат прекратени – така е например при увреждането на една чужда вещ, тъй като това променя характера на правоотношенията на собственост.

**Възникване на обществени отношения**, които са вредни за обществото – както е например заживяване на съпружески начала с лице, ненавършило брачна възраст-191 НК.

**Неизпълнение на задължения** – наплащане на издръжка по чл. 183 НК или при неизпълнение на съдебно решение относно упражняване на родителски права по чл. 182, ал.2

Отрицателно изменение на **условията** за нормално съществуване на обществените отношения. Така е например при повечето от престъпленията против собствеността, които засягат възможността за упражняване правото на собственост, без да накърняват самото правоотношение – кражба на крава.
### Застрашаване на обекта
Застрашаването на обществените отношение се свежда до **създаване на реална опасност** от тяхното **увреждане,** но без да е настъпило самото увреждане. За да е необходимо такава опасност да бъде престъпен резултат е необходимо още тя **да е посочена в състава на съответното престъпление:** злепоставяне по чл. 136 НК; оставяне без надзор на подрастващите по чл. 182, ал. 1 НК

### Комбинация между увреждане и застрашаване
Увреждането и застрашаването са основните форми на проявление на общественоопасните последици, но между тях може да съществува и **комбинация** – т.е. **едно деяние може да застрашава и същевременно да уврежда нещо**. Тук разграничаваме две хипотези: **Застрашаване и увреждане на едни и същи обществени отношения.**

**Когато** деецът със своето поведение първо е **поставил в опасност**, а след това е **причинил и увреждане на едни и същи обществени отношения**. В тези случаи **увреждането ще погълне застрашаването** като по-тежката форма на престъпен резултат. Приготовлението и опитът ще бъдат погълнати от довършеното престъпление. Тази хипотеза може да се изрази така: Деяние è застрашава è увреждане.
### Застрашаване на едни обществени отношения и увреждане на други 
Когато **хипотезата е типична,** законодателят обикновено го отчита по два начина – като създава квалифициран състав на престъпление или състав на сложно престъпление (грабеж). В останалите случаи, когато са застрашени или увредени разнородни обществени отношения, ще е налице **съвкупност от престъпления** и ще се наложат две или повече наказания.
## **Видове престъпления в зависимост от визираните в закона общественоопасни последици – резултатни и формални**
Общественоопасни са тези последици, които са изрично посочени в състава на престъплението. Но съществуват и такива престъпления, при които законът предвижда наказание само при осъществено деяние, като последното се явява единственото изменение в действителността. Критерий: в зависимост от това дали в състава на едно престъпление са очертани или не дадени престъпни последици извън деянието, престъпленията се делят на **резултатни (реални, материални)** и **формални.** 

### Резултатни престъпления 
Резултатни са тези престъпления, в чийто състав е посочен някакъв резултат като изменение на определени елементи от съществуващата действителност. При тях имаме най-малко две изменения: извършеното деяние и поне още едно предизвикано от него изменение в някой друг елемент от действителността. В **зависимост от характера** на измененията в другия елемент от действителността резултатните престъпления се делят на застрашаващи и увреждащи; 

**Застрашаващи престъпления** (наричат се още **престъпления на поставяне в опасност**) – това са тези, чийто съставомерен резултат е именно реално създадена опасност от увреждане на определени обществени отношения (Гл. 2, Раздел 3)

**Увреждащи престъпления** - те имат за съставомерни последици действително настъпили отрицателни, неблагоприятни изменения в обекта или условията за неговото нормално съществуване (смърт при убийство и прочие)
### Формални (или безрезултатни) престъпления
Формалното престъпление е такова, в чийто състав не е посочен някакъв резултат като изменение на определени елементи от съществуващата действителност. Формалното престъпление го наричаме формално, защото тук единственото изменение е самото деяние, поради което те се наричат още престъпления на просто извършване. Законът изисква само да е осъществено деянието и не се интересува от другите изменения в действителността. На практика такива деяния винаги увреждат или застрашават някакви обществени отношения, поради което обществената опасност на самото деяние е достатъчно то да бъде криминализиран поради самият факт на осъществяването му. Примери: блудството по чл. 149, а. 1 НК; неплащането на издръжка; заживяване на съпружески начала с лице ненавършило брачна възраст, измяната по чл. 95 и пр. Формалните могат да се разделят на **два подвида**: прости и усложнени.

**Прости (обикновени)** – характеризират се с това, че деецът осъществява само деянието и друго не е предвидено в закона. Достатъчно е да извърши самото действие и престъплението вече е довършено и окончателно осъществено. (действие с цел да възбуди полово деяние БЕЗ съвкупление)

**Усложнени** – наричаме ги така, защото самото деяние е усложнено. За усложненото формално престъпление е характерно, че настъпва някакъв резултат, но той е междинен по отношение на окончателното довършване на изпълнителното деяние. (задържане на заложници: изпълнителното деяние включва два акта: а) задържането на заложника, което е един междинен резултат – ограничава се възможността да се придвижва в пространството; б) той трябва да постави и условието, при което ще освободи някого след като се постави условието престъплението ще бъде довършено; / подправката на частен документ или на ценни книги по чл. 309 НК)

## **Причинна връзка между престъпното деяние и общественоопасните последици.**
### Същност на отношението „причинност” и неговото значение в НП.
Между всички явления в природата и обществото, включително и съществува една сложна съвкупност от взаимни връзки. Явлението „причинност” отразява особена връзка между две явления, свързани с тяхното проявление в действителността. Човешкото поведение, погледнато от познавателна гледна точка, е явление. То се осъществява, за да се приспособи действителността към нечия потребност, т.е. да се промени. 

От гледна точка на съществуващата съвкупност от обществени отношения към момента на осъществяване на едно деяние изменението на действителността е равнозначно на **промяна в съвкупността от обществените отношения** и такава промяна може да бъде както положителна, така и отрицателна. Наказателното право се интересува почти изключително само от отрицателните изменения. 

**Причинната връзка** винаги е **елемент от обективната страна на престъплението.** Това е така, защото всеобщата връзка между явленията в природата и обществото има обективен характер. Причинната връзка между едно деяние и престъпните му последици, също имат **обективен характер.** 

Обективният характер на причинната връзка между деянието и общественоопасните последици означава, че както **деянието и резултатът**, така и **връзката** между тях, **се отнасят към обективната страна** на престъплението
### Понятие за причинна връзка 
Причинна връзка между две явления: е налице когато едното от тях, наречено причина, по необходимост и закономерно обуславя, поражда другото явление, наречено следствие, по такъв начин, че следствието не може да се прояви в действителността, ако не се е проявила причината. Пример: ако деянието е удар с тъп предмет и с определена сила (причина) върху стъклото на един прозорец, по необходимост и закономерно то ще предизвиква **нарушаване целостта** на стъклото (следствие).

За явлението причинност е характерно, че **следствието никога не може да бъде причина за своята причина**. Тъй като всички явления в природата и обществото обективно се пораждат от някакво друго явление и от своя страна всяко явление поражда ново, отделното явление може да се разглежда **едновременно като следствие на едно явление и причина за друго.** Това важи и за всяко престъпно деяние, защото то е явление, породено от определена причина и пораждащо ООП. НП изследва **причинната връзка само между деянието и престъпния резултат**, който то поражда. Причините, които пораждат престъпността въобще, са обект на криминологията. Причинната връзка между изпълнителното деяние на едно престъпление **и** предвидените в неговия състав **общественоопасни последици** има, когато деянието по необходимост и закономерно поражда тези последици по такъв начин, че престъпният резултат не би настъпил, ако деянието не е осъществено. В тези случаи изпълнителното деяние е **причина** за настъпването на общественоопасните последици, които от своя страна са **следствие** от осъщественото изпълнително деяние.
### Видове причини – пълна и специфична причина
**Пълна причина.** Пълната причина е **съвкупност от всички обстоятелства**, при наличието на които по необходимост и закономерно настъпва следствието. Пълната причина се установява само в по-прости случаи. 

**Специфична причина.** Специфичната причина е **едно или няколко обстоятелства**, които **принадлежат** **към** съвкупността от обстоятелства, образуващи **пълната причина** и които са **особено характерни за нея.** При това положение един или няколко елемента от пълната причина, които подлежат на установяване, могат да се разглеждат като причина за настъпването на следствието, доколкото тяхното отсъствие би довело до отсъствие на пълна причина, а от тук - и на следствие. Специфичната причина винаги е **част от** пълната, но отразява само **най-съществената връзка** между явленията. Останалите елементи от съвкупността се явяват само **условия за действието** на специфичната причина, довела до настъпване на следствието. Така специфичната причина за счупване на стъклото ще бъде нанесеният удар, а предметът с който това е станало, качествата на стъклото и пр. са само условия, при които е възможно да стане това.

Извод: **изпълнителното деяние е специфична причина за настъпването на престъпния резултат.** А другите обстоятелства, при които деянието е осъществено, са **съвкупност от условия**, които заедно с изпълнителното деяние образуват **пълната причина**. Едно от достойнствата на тази теория за причинната връзка е, че когато изпълнителното деяние се възприеме като специфична причина, **не се игнорира неговата връзка с останалите условия** на време, място и обстановка, които също имат значение за настъпване на ООП. В това е **различието с теорията за равноценността.** Друго достойнство е, че **единственият критерий за преценка** на отношението между специфичната причина – изпълнителното деяние и нейното следствие – престъпният резултат**, е тяхната обективна, необходима и закономерна връзка**, а не вероятността за настъпване на общественоопасните последици и субективните възгледи на преценяващия. Тук пък е **разликата от адекватните теории.** 
### Видове причини в зависимост от материалните връзки между явленията
Материалните връзки между различните явления са обусловени, възникват и протичат **под действието на обективните природни и обществени закони.** Поради това, когато се преценява една причинна връзка, е необходимо да се отчита **действието на природните** (физични, химични, биологични) и **на обществените причини.** 

В едни случаи **изпълнителното деяние** променя действителността, като **предизвиква пряко** тези изменения, които законът обявява за негови **общественоопасни последици.** (кражба, хулиганство, обида и пр.)

Възможно е обаче **изпълнителното деяние да предизвиква пряко** проявлението на **различни причини от материално естество**, които от своя страна водят до настъпване на общественоопасните последици. В тези случаи се касае до **причинен процес** – **верига от причинно-следствени връзки, чието начало започва с деянието и които се подчиняват на обективните природни и обществени закони.** А конкретните престъпни последици настъпват като следствие на цялостния процес.

Пример. Запалването на едно имущество е изпълнителното деяние от престъплението палеж, но запалването води до промени в материята – химичен процес, който от своя страна води до отделяне на топлина, което е физичен процес. Химичен и физически процес водят до унищожаването на вещта.
## **Наказателноправна релевантност на причинната връзка (пряка и непосредствена и опосредена причинна връзка)**
**Причинната връзка има значение за съставомерността на едно деяние само когато е пряка и непосредствена!** Само когато престъпният резултат е обективно, закономерно, неизбежно следствие от изпълнителното деяние. Това е **предпоставка от обективна страна** за търсенето на наказателна отговорност на субекта на престъплението. 

**Кога ще имаме пряка и непосредствена причинна връзка между деяние и престъпен резултат?** Кога деецът ще отговаря за крайния резултат?

**Деянието въздейства пряко върху обекта** и така предизвиква отрицателните изменения в самия обект или в условията за неговото нормално съществуване (пр. формални престъпления; кражба) В случая деянието ще е съставомерна причина за настъпване на ООП.

**Изпълнителното деяние предизвиква верига от причинно-следствени връзки** (причинен процес), **всяка от които** (връзка), взета сама за себе си, **се проявява като обективна материална връзка**, т.е. цялата верига от такива връзки се подчинява на действието на обективните природни или обществени закони и върху това проявление субектът не може да влияе.

**Причинната връзка** между деянието и престъпния резултат е **опосредена**, когато в определен момент от протичането на един причинен процес, предизвикан от деянието, се намесва поведението на трето лице или природно или обществено явление и когато върху тази намеса деецът предизвикал първоначалния процес, не може да влияе със своето поведение. (Пр. катастрофа, счупен крак, линейката го качва, катастрофира, оня умира è причинна връзка между смъртта и първата катастрофа има, Но поведението на дееца няма връзка с катастрофата на линейката). **При опосредената** причинна връзка **деецът не може да отговаря за крайния резултат!** В случая **наказателната отговорност трябва да се ограничи** до ООП, които са пряко и непосредствен причинени от деянието. 
## **Причинна връзка при действието и бездействието – специфики**
### Причинната връзка при действието
Престъпното действие е активна форма на поведение, при която субектът въздейства върху непосредствения обект. Затова чрез действието деецът или пряко променя отрицателно обществените отношения (кражбата), или поставя началото на обективен причинен процес, който води до настъпването на резултата. Така общественоопасните последици се явяват **пряко следствие от действието**. 

### Причинна връзка при бездействието
За бездействието като форма на деянието е характерно, че то е отсъствие, пропускане на едно правно дължимо от дееца действие, което е необходимо за нормалното съществуване на определено обществено отношение. 

Причиняването на престъпен резултат чрез бездействие може да се осъществи в няколко **типични хипотези.**

**Дължимото действие може да е необходимо за предотвратяването на възникването на причина.** Ако се осъществи дължимото, причина няма да възникне и респективно няма да имаме следствие, т.е. престъпен резултат. (примерно обезопасяване на едно строително скеле). 

**Дължимото действие е необходимо, за да се прекъсне определен причинен процес**. Този процес може да е предизвикан от природни или обществени явления, или дори от поведението на трето лице. Някой падне от необезопасеното скеле, нараняването предизвиква необходимост от лечение, а лекарите трябва да прекъснат причинния процес като го лекуват.

**Действието е необходимо за нормалното съществуване на вече възникнали обществени отношения**. Без него ще се наруши ОО така, че ще се стигне до пряко предизвикване на отрицателни изменения в обекта /грижите, които дължи майката на пеленачето; плащането на издръжка/
## **Особени хипотези на наказателноправнорелевантна причинна връзка.**
### Едно деяние причинява два или повече резултата 
В тези случаи деянието засяга отрицателно различни обекти, като е възможно засягането на двата обекта да стане **последователно** (грабежа) или **едновременно**. Касае се до състави на **сложни престъпления** или **идеална съвкупност** от престъпления.

### Един резултат е причинен от две или повече деяния на едно и също лице
Най-често в тези случаи се касае за т.нар. **продължавано престъпление**.

### Съпричиняване на резултата от деянията на две или повече лица
В тези случаи поведение на всяко едно от лицата стои в причинна връзка с настъпилия резултат, а последният не би настъпил, ако не бъде осъществено което и да е от деянията. Тази хипотеза може да се прояви в **четири** типични **форми на съпричиняване.**

Първата форма на съпричиняване е налице, когато **деянието на всяко едно от лицата е част от специфичната причина** за настъпването на резултата така, че отсъствието на което и да е от тях би довело до неговото не настъпване (примерно: кражбата на тежка вещ, която две лица изнасят заедно от помещението)

**Когато деянието на всяко едно от лицата причинява част от един общ престъпен резултат.** Тогава всяко от тях е **специфична причина** за настъпване на **част** от визираните в състава общественоопасни последици. Кражбата на греди е осъществена, като всеки един от съизвършителите изнася от склада част от тях.

Когато **деянието на едното лице е предпоставка и условие за осъществяване на деянието на второто лице**, като така се стига до престъпния резултат.

За да се приключи с причинната връзка, трябва да се каже какви са начините за отразяване на причинната връзка в състава на престъпленията в закона: 

1. **Посочване на** **деянието като причина** за настъпване на ооп (деянието въвеждане в заблуждение е посочено като причина за имотната вреда);
2. **Посочване на престъпния резултат като следствие на деянието** – имаме състав на грабеж, придружена с лека или тежка телесна повреда от които е настъпила смърт;
3. Чрез **формулиране на останалите обективни признаци** от състава на престъплението – използвания начин и т.н.
