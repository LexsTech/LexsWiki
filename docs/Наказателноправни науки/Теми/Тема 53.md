---
title: Въпрос 53
---
# **Въпрос 53. Прокурор. Разследващи органи.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2053.mp3" type="audio/mpeg">
        </audio>
    </div>

## **Прокурор.**
Главните правомощия на прокуратурата се свързват, разбира се, с наказателния процес. Но прокуратурата има правомощия и в три други сфери на дейност. Дейността на прокурорите от ВАП и от административните отдели на отделните прокуратури, например, няма нищо, ама нищичко общо с наказателния процес. И вижте какво пише в чл. 127, т. 4 КРБ – прокуратурата упражнява надзор при изпълнението на наказанията и другите принудителни мерки. Е, как си представяте, че става това на практика? Ами, прокурорите имат едни планови проверки. Които проверки, както се досещате, са основно в затворите. Прокурорът отива в затвора, преглежда документация, заповеди, договори. Ако има нещо нередно, сигнализира, атакува го пред съд. Проверки има и в пробационните служби, има и в НАП, защото НАП изпълнява глобите. Проверки има и в арестите по ЗМВР, и в психиатриите с принудително въдворяване. И тъй нататък. Освен това вижте чл. 127, т. 5 КРБ. Прокуратурата предприема действия за отмяната на незаконосъобразни актове. Не ги отменя сам тези актове прокурорът, забележете. А сигнализира горестоящите органи или сезира административните съдилища. И накрая чл. 127, т. 6 КРБ. Прокуратурата следи за спазването на законността, като в предвидените в закона случаи участва в граждански и административни дела. Пример за гражданско дело, по което участва прокурор? Поставяне под запрещение, осиновяване, лишаване от родителски права. Въобще, искам да не свързвате прокуратурата само с наказателния процес. Има прокурори във ВАП, които проявяват чудеса от храброст във връзка с разни наводнения, язовири, земеделски земи, устройствени планове, незаконосъобразни общински наредби.

Относно процесуалното положение на прокурора на досъдебната фаза няма да чуете нищо ново, понеже вече сме ги минали тези въпроси. Знаете, че прокурорът е субект на процеса, който извършва няколко основни дейности. Първо, след приемането на новия НПК прокурорът може да извършва разследване, отделни действия по разследването или други процесуални действия – чл. 46, ал. 2, т. 2 НПК. В тази връзка е забележително, че тези правомощия са уредени без никакви условия и ограничения. Затова те се упражняват от прокурора при пълна негова дискреция. Второ, на досъдебната фаза прокурорът осъществява функцията по обвинението. Две действия на досъдебната фаза са в изпълнение на функцията по обвинението. Привличането на обвиняем и изготвянето на обвинителен акт, като за второто прокурорът е единствено компетентен. Именно затова е верен изводът, че прокурорът осъществява обвинителната функция, тези дейности са класически неин израз. Трето, прокурорът осъществява и ръководно-решаващата функция на досъдебната фаза. От изключителна негова компетентност е да образува или да откаже да образува досъдебно производство, да прекрати производството, да го спре, да обединява или разделя дела и да възобновява спрени досъдебни производства. Четвърто, прокурорът на досъдебната фаза осъществява и методическо ръководство и надзор за законност върху дейността на разследващите органи. Има нещо специфично при надзора за законност. Той е уреден в чл. 46, ал. 2, т. 1 НПК. Но този текст не може да се приложи, ако не се тълкува систематично с чл. 196, ал. 1 НПК, където са уредени конкретните правомощия на прокурора във връзка с този надзор. Защото ако я нямаше тази разпоредба, чл. 46, ал. 2, т. 1 НПК щеше да е правна нула, просто една декларация, без реални способи и средства за нейното осъществяване. Впрочем, по същата причина прокурорът няма право да осъществява правомощията си по надзор и ръководство по начин, различен от посочените в чл. 196, ал. 1 НПК. Изводът в крайна сметка е, че двете разпоредби са обща и допълваща една спрямо друга. Не са обща и специална, защото чл. 196, ал. 1 НПК не изключва чл. 46, ал. 2, т. 1 НПК, а само я допълва.

Имайте предвид, че между надзора за законност по чл. 127 КРБ и надзора за законност в наказателния процес по чл. 46, ал. 2, т. 1 НПК има някои съществени различия. Надзорът в наказателния процес се осъществява спрямо органи, които са напълно функционално подчинени на прокурора, а надзорът по чл. 127 КРБ е спрямо органи, институции и лица, които не са подчинени на властта на прокурора. Освен това, след като при общия надзор за законност прокурорът констатира нарушение или незаконосъобразен акт, той не може сам да ги отмени или поправи. Функцията му е сезираща – той сезира за това горестоящия административен орган или административния съд. Не е така в наказателния процес. Там, ако прокурорът констатира нередност, е оправомощен сам да я острани, компетентността му е решаваща. 

След реформата от 1999 г. и приемането на новия НПК през 2005 г. продължава по някаква причина да се поддържа тезата, че прокурорът е dominus litis, едноличен разпоредител на досъдебната дейност. Спомнете си обаче колко бяха действията, които прокурорът и разследващите могат да извършат без съда. Само няколко. Тази теза, че прокурорът е dominus litis, е трудно защитима с оглед на пълния съдебен контрол върху досъдебната дейност. Има действия, които не могат да се извършват без разрешение на съдия, има протоколи, които подлежат на задължително одобрение от съдия, има действия, които се извършват пред съдия. И почти всички мерки за принуда се вземат от съда, макар и делото да е на досъдебната фаза. По-вярно е да се твърди, че прокурорът е господар не на досъдебната дейност в цялост, а на привличането към наказателна отговорност на лица, извършили престъпления от общ характер по смисъла на чл. 127, т. 3 КРБ. Първоначално никой не можеше да разбере какво означава тази разпоредба от КРБ. Някой смятаха, че според нея само прокурорът може да образува дело. Други смятаха, че значението й е в смисъл, че само прокурорът привлича обвиняем. И третата теза, която беше потвърдена от КС, беше, че прокурорът е единственият оправомощен субект, който да внесе обвинителен акт в съда. Замислете се сега, защо постановлението за образуване на дело, постановлението за отказ да се образува дело и постановлението за привличане на обвиняем не подлежат на обжалване? Всички останали могат да се обжалват, само тези трите не могат. Защото, ако подлежаха, съдът, отменяйки постановлението, би иззел конституционната функция на прокурора. Би се получило така, че съдът, а не прокурорът, решава кой да бъде привлечен към наказателна отговорност. Тези три постановления са в твърде голяма степен свързани с повдигането на обвинението пред съд, което е от изключителната компетентност само и единствено на прокурора съгласно КРБ. Без тях не може да се внесе обвинителен акт. Затова са необжалваеми. По същата причина и самото внасяне на обвинителен акт е необжалваемо. И съдът не може да откаже да образува производство, ако има внесен обвинителен акт.

И стигаме до съдебната фаза. Разпоредително заседание. В този стадий прокурорът за първи път престава да осъществява ръководно-решаващата функция. Той се превръща в страна по делото и осъществява само обвинителната функция. На втория стадий, съдебното заседание пред първата инстанция, прокурорът може да заеме три различни позиции. Първо, може изцяло да поддържа обвинението по начина, по който то е формулирано в обвинителния акт, и да поиска постановяването на осъдителна присъда. Второ, прокурорът може изцяло да не поддържа обвинението, формулирано в обвинителния акт, и да поиска постановяване на оправдателна присъда. И трето, може частично да поддържа обвинението, формулирано в обвинителния акт, като поиска постановяването на осъдителна присъда по някои от пунктовете и оправдателна присъда по други пунктове. Кой прокурор участва в съдебната фаза? Поначало този, който е бил наблюдаващ прокурор в досъдебната фаза, който е писал обвинителния акт. И така е правилно, в крайна сметка именно той познава делото в детайли. Разбира се, може да бъде и заменен от друг прокурор при необходимост, както знаете, в прокуратурата няма неизменност. Според акад. Павлов, макар и според мен това да не е така, независимо каква позиция е заел прокурорът в съдебното заседание пред първата инстанция, той винаги е страна и винаги осъществява обвинителна функция. Аз все пак си мисля, че един прокурор, който не поддържа обвинението и пледира четири часа за оправдателна присъда, не осъществява обвинителна функция. Но това си е мое мнение. Акад. Павлов е майстор, впрочем, на простите умозаключения, той може с такива умозаключения да ви убеди, че катедрата е кон. Той пише, че функцията по обвинението е многопосочна, понеже по чл. 107 НПК прокурорът може да установява и факти, обосноваващи защитната теза. И формално установяването на такива факти пак било обвинителна функция. Не знам доколко е логически издържано това.

Във въззивната и касационната инстанция производство може да се образува по три алтернативни начина – само по протест, само по жалба или по протест и жалба едновременно. Тук прокурорът винаги е от съответното по-високо ниво на прокуратурата, тоест различен от този в досъдебната фаза и в първата инстанция. Когато производството е образувано само по протест, той може да го поддържа, да не го поддържа или частично да го поддържа. Когато производството е образувано по жалба се използват други термини. Прокурорът дава заключение относно пълната или частичната основателност на жалбата или нейната неоснователност.
## **Разследващите органи.** 
Между процесуалното положение и правомощията на разследващите органи няма разлика. Аргументите за този извод могат да се обобщят така: 

1. Всички РО извършват дейност, която по своете естество е наказателнопроцесуална, защото се извършва по реда и правилата на НПК. 
2. . Способите за доказване, които използват РО са едни и същи.
3. Всички РО, както това е видно от чл. 107, ал. 3 са длъжни при извършването на дейността си да бъдат обективни, т.е. да събират доказателствата както в ползва на обвинението, така и тези в полза на защитата. 
4. Всички РО, както това е видно от чл. 13 са длъжни да разкрият обективната истина по конкретния случай. 
5. Всички РО, както това е видно то чл. 107, ал. 1 са длъжни да извършват дейността си при пълно проявление на служебното начало, т.е. да събират доказателства по собствена инициатива и когато не е направено такова искане от заинтересуваните лица. 
6. Всички РО трябва да действат по вътрешно убеждение, както това е видно от чл. 14. 
7. Прокурорът решава окончателните въпроси след извършване на разследването по един и същи начин без да има значение кой орган е извършил разследването. Това е очевидно от чл. 242 НПК. 
8. Надзорът за законност и методите и средствата които използва прокурора са едни и същи независимо кой орган е извършил разследването – чл. 196 НПК. 
9. Всички РО нямат процесуална самостоятелност. 
10. Всички РО имат оперативна самостоятелност . 
11. Всички РО си правят самоотвод или им се прави отвод на едни и съши основания – чл. 53 НПК. 
12. ` `РО, както това е видно от чл. 118, ал. 2 НПК никога не могат да се разпитват като свидетели нито за действията, които са извършили, нито за обстоятелства от предмета на доказването. 

Предметната компетентност какво беше? НПК ни казва кои дела се разследват от различните РО. 

1. Разследващите органи нямат процесуална самостоятелност, защото: 
2. . Те не могат да образуват досъдебно производство – чл. 212, ал. 1 НПК. Тъй като органите, които органите могат да образуват са изчерпателно изброени – това е само прокурорът. 
3. Не могат да откажат да образуват досъдебно производство, както това е видно от чл. 213 НПК. 
4. РО не могат да обединяват дела – чл. 217 НПК. Отново изчерпателно се изброява кой може и това не включва РО
5. РО не могат да разделят дела, както това е видно от чл. 216 НПК
6. РО не могат да правят искане до съда нито за налагане на мерките за неотклонение задържане под стража и домашен арест, нито за налагането на която и да било мярка за принуда. Това искане може да направи само прокурора. 
7. РО не могат да искат разрешение от съда за извършване на действия по разследването като обиск, претърсване, изземване и други. Това разрешение може да се изисква само от прокурора. 
8. РО не могат да представят пред съда за одобрение протокол от извършеното от тях действие. Този протокол се представя от прокурора. 
9. Както е видно от чл. 219, ал. 1 НПК РО не могат да привлекат едно лице като обвиняем преди да са докладвали на прокурора. 
10. РО не могат да решат че са приключили разследването, ако не са докладвали на прокурора по правилата на чл. 226 НПК. 
11. По исканията, бележките и възраженията, които се правят при предявяването на разследването се произнася не РО, а прокурора – чл. 229, ал. 3. 

### Разследващите органи имат оперативна самостоятелност, защото: 

Главната функция на РО е да събират необходимите доказателства за разкриване на истината по случая. Според чл. 203 ал. 1 те са длъжни да вземат всички мерки за успешното извършване на разследването, а според ал. 2 са длъжни в най-кратък срок да съберат необходимите доказателства. При анализа на тези 2 текста се прави извод, че РО сами решават какви действия да извършат и кога и в каква поредност да ги извършат, а това е тяхната оперативна самостоятелност. 

Оперативната самостоятелност на РО обаче е в известна степен ограничена защото първо, съгласно чл. 203, ал. 2, РО са длъжни при събирането на доказателствата да се ръководят от закона, от ВУ, но както изрично е посочено в този текст и от указанията на прокурора. Второ, разпоредбата на чл. 197 също в известна степен ограничава оперативната самостоятелност, защото според този текст писмените указания на прокурора са задължителни. След като и в чл. 203, ал. 2 и в чл. 197 НПК става въпрос за указания независимо за какво се отнасят те, затова е вярно че прокурора може да им дава и указания какви действия да извършват, кога да ги извършат и в каква поредност.

Извод: С приемането на новия НПК РО бяха установени като органи на прокурора, чиято главна функция е събиране на доказателства, но доказателства на базата на които само прокурора решава всички въпроси по същество. РО нямат нито едно решаващо правомощие. Всички въпроси които се поставят както в хода на разследването, така и след приключването на същото се решават от прокурора. Затова е вярно, че РО нямат процесуална самостоятелност и са функционално подчинени на прокурора. 
