---
title: Въпрос 25
---
# **Въпрос 25. Диверсия, вредителство и тероризъм. Други престъпления против Републиката.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2025.mp3" type="audio/mpeg">
        </audio>
    </div>

## **Диверсия**
Третият раздел е озаглавен диверсия и вредителство. От общата характеристика на глава първа разбрахме, че са поместени тук въз основа на груповия обект на посегателство – по-конкретно свързани са с икономическата основа на държавата. За разлика от разгледаните дотук престъпления, с които се засяга политическия ред. Това е общото между двете престъпления – груповия обект на посегателство. Основните различия между тях са, че чрез диверсията се засягат пряко определени предмети и по този начин се увреждат отношенията на собственост, докато вредителството засяга нормалното функциониране на стопанството, при което може да се стигне до засягане на определени предмети, но този резултат ще е косвен резултат на разстроените стопански отношения.

Диверсията е уредена в чл. 106. Субект на това престъпление може да бъде всяко наказателно отговорно лице. От субективна страна – пряк умисъл и специфичната антидържавна цел да се отслаби властта или да се затрудни нейното изпълнение. **От обективна страна** най-напред относно предмета на престъплението. Върху какво се посяга, за да бъде деянието диверсия? Обектът е отношението на собственост и националните интереси и здравината на българската държава, а предмет – законът си служи с примерно изброяване, като казва обществени сгради и т.н. или други значително обществено имущество. Следователно подходът е примерно изброяване и обобщаващ признак. Разумното тълкуване на предмета на това престъпление води до няколко извода и поставя няколко въпроса. Първо, пита се доказателството срещу всяко ли транспортно средство при наличие дори и на другите признаци на престъплението ще бъде диверсия? И разумния отговор е, че съобразявайки се с обобщаващия критерий в самия текст, трябва да се касае до значително имущество, посегателството върху което да е от естество да може да засегна съответните обществени отношения и да постигне целта да се отслаби властта или да й се създадат затруднения. Основна характеристика на предмета на това престъпление е, че става въпрос за обществено имущество. В тази си част разпоредбата на чл. 106 основателно е критикувана в доктрината, защото в съвременното общество е възможно посегателство и върху друго имущество, не непременно държавна обществена собственост, което да може да осъществи целта и да засегне съответните обществени отношения. Ако утре атомната ни централа, която е само с участието на държавата, й стане нещо, няма ли да създаде затруднения. Като че ли чл. 106 се нуждае от корекция. Не толкова да се касае до вида собственост, колкото до предназначението на предмета. Иначе при сегашната редакция на чл. 106 обстоятелството, че предметът е определен като обществено имущество е един от отличителните белези на диверсията от някои престъпления по глава 5 и в частност от съставите по увреждане. По отношение на **изпълнителното деяние** две са формите му. Най-напред законът казва “който унищожи такова имущество”. Под унищожаване тук и насетне в НК следва да разбираме такова директно посегателство върху субстанцията на една вещ, което я прави негодна за употреба по предназначение. Вещта престава да съществува като такава и не може да осъществява предназначението, за което е предвидена. Втората форма на изпълнителното деяние е повреждането. Който унищожи или повреди. Това е такова директно въздействие върху субстанцията на една вещ, което в крайна сметка я прави временно или частично негодна за употреба по предназначение. В глава 5 има престъпление унищожаване или повреждане на собствеността и разликите са първо в обекта (тук са икономическите устои на държавата), второ – в предмета (значително обществено имущество) и трето – в субективната страна по отношение на специфичната цел на диверсията (да се отслаби властта или да й се създадат затруднения).

В края на разпоредбата е регламентиран по-тежко наказуем състав – по чл. 93, т. 8 - "Особено тежък случай" е този, при който извършеното престъпление с оглед на настъпилите вредни последици и на други отегчаващи обстоятелства разкрива изключително висока степен на обществена опасност на деянието и дееца. Изключват се съставите по чл. 216.
## **Вредителство**
По съществото изпълнителното деяние, с което се **разстройва или подравя** определен стопански отрасъл или определено стопанско предприятие. Разстройването води до намаляване на годността за работа на предмета на престъпното посегателство – стопанския отрасъл или стопанското предприятие. То продължава да работи, но с ограничени възможности.

Подравянето на стопански отрасъл или на отделно стопанско предприятие. Подравянето води до негодност (пълна или частична) за работа на предмета на престъпното посегателство – стопанския отрасъл или стопанското предприятие. То на практика се изважда от строя за определено време (например един завод не работи).

От ***обективна страна*** престъплението се характеризира, за разлика от другите престъпления по тази глава, и със свои способи на извършване. За да се изпълни съставът на престъплението, нужно е изпълнителното деяние да бъде осъществено с използване на някой от следните три способа, залегнали в основния му състав.

Първият способ е ***да се използват държавни учреждения, стопански предприятия или обществени организации.*** Тук извършители могат да бъдат само лица, които са ангажирани на работа в определено държавно или обществено звено (кооперация) със стопанско значение. Те имат някакви ръководни правомощия и използват своето служебно положение, за да вредят на икономиката с действия, както я насочват неправилно, например чрез неправилно стопанско планиране или чрез лошо строително проектиране.

Вторият способ за осъществ  яване на вредителството е ***да се възпрепятства дейността на държавни учреждения, стопански предприятия или обществени организации.*** Тук извършителите са външни лица. Те вредят на икономиката с действия, като не позволяват на определено държавно или обществено звено (кооперация) със стопанско значение да работи пълноценно, например чрез снабдяване с некачествени суровини или чрез смущаване на транспортните или съобщителните връзки.

И третият способ за осъществяване на вредителството е ***да не се изпълняват възложените важни стопански задачи.*** Тук извършители могат да са всякакви лица – както ангажирани на работа в определено държавно или обществено звено (кооперация) със стопанско значение, така и работещи в частния сектор. Те обаче, независимо от длъжността им, не се явяват като лица с ръководни правомощия, а са изпълнители, на които са възложени важни стопански задачи. Тези лица вредят на икономиката чрез бездействие – стопански саботаж, например чрез неправене на ремонт или неподаване на ток. Поставените им задачи са такива, че неизпълнението им може да доведе до съществено засягане на звеното със стопанско значение.

И тук субект е всяко наказателно отговорно лице. С пряк умисъл и антидържавна цел. Ако този текст е имал място в този кодекс, тогава 100% от земята е била държавна собственост. Сега в условията на свободна стопанска инициатива постигането на тези цели е изключително трудно по този начин. Още повече, че подобни действия биха могли да бъдат квалифицирани като други престъпления, уредени на други места в НК (напр. глава шест – престъпления против стопанството). 
## **Други престъпления против републиката**
Най-напред по чл. 108. Който проповядва фашистка или друга антидемократична идеология. Субект на това престъпление е всяко наказателноотговорно лице. От субективна страна се касае за пряк умисъл. Изпълнителното деяние има две форми. Първата е по-важна. Проповядването на фашистка или друга антидемократична идеология. Проповядването по съществото си води до разпространяване на оценъчна информация деецът прави достояние на другите, огласява възгледи, които по същината си са антидемократични. Проповядването е целенасочена дейност за въздействие върху съзнанието на адресатите и цели тяхната мотивация да възприема тези възгледи. То може да се осъществи не само в онзи широко разпространен метод на проповедта, но и чрез (теорията е категорична) разпространението на тези възгледи, излагането им, публикуването им (напр. в Интернет пространството, статии, символи, плакати, клипове). В този смисъл е и твърде ограничената практика на ВКС. Да обобщим. На първо място става дума за публично представяне на определени възгледи. Второ, това може да стане чрез реч или определени символи. Трето, да е сторено по такъв начин, че да стигне до неограничен кръг субекти. Четвърто, проповядването винаги съдържа оценъчен елемент, тоест внушава определено възхваляване на тези идеи и възгледи. И на последно място следва да се отбележи, че това е формално престъпление, защото не се изисква образно казано проповедта да е възприета от слушателите (наистина да са променили своите възгледи). На следващо място от обективна страна трябва да анализираме предмета – какво следва да разбираме под антидемократична или фашистка идеология. Проповядването на фашистка идеология като че ли е по-лесно обяснимо и в германския НК е забранено разпространяването на пропагандни фашистки материали. По трудно се определя някаква друга антидемократична идеология. Касае се за система от политически възгледи, които отричат демокрацията. Това е разпространяването на възгледи, насочено срещу мирното съществуване и разстройване на въведения от Конституцията строй или виждания, насочени срещу териториалната цялост или основно ограничаване на човешки права. В теорията се срещат различни признаци на това понятие, защото се опитват да пригодят определението до обществените реалности. Не е достатъчно това. Нелепо е да твърдим, че престъпление извършва лице, което казва, че трябва да сме монархия. Не трябва да се приема като проповядване на антидемократична идеология. Втората форма на изпълнителното деяние е проповядването на насилственото изменение на установения от Конституцията обществен и държавен строй. Тази форма е пределно ясна, като се има предвид понятието проповядване. Става въпрос за разпространението на такива възгледи, които чрез сила целят изменение на установения от К обществен и държавен строй. 

Второто престъпление в чл. 108, ал. 2 инкриминира опетняването по какъвто и да е начин на герба, знамето или химна на България. По естеството си става въпрос за символи на българската държава, които всъщност я олицетворяват, а съдържанието им е конституционно уредено съответно в разпоредбите на чл. 164, 166 и 168. Може да е всяко наказателно отговорно лице. Умисъл е субективната страна. По отношение на изпълнителното деяние – по какъвто и да е начин опетни. Очевидно става въпрос и следва да се разбира възможността да се осъществи това престъпление. Най-широко като действие за тяхното изменение или унищожаване, в резултат на което се оскърбяват българските граждани или се засягат техните чувства. Очевидно става въпрос за такова действие, което придава подигравателен характер на тези символи по същество и на практика най-често чрез показното унищожаване на символите. В крайна сметка изпълнителното деяние следва и да се разбира като открито незачитане на тези основни символи. По същество аз си мисля, че това престъпление се родее с хулиганството, но то е специален състав доколкото хулиганството е извършването на непристойни действия, които грубо нарушават обществения ред и т.н. Тук има специален предмет на посегателство, специален обект. 

Тероризма по чл. 108а. Приета е за пръв път през 2002г. Криминализира един от ключовите на нашето съвремие – тероризма. По темата могат да се развият дълги лекции, дебати и дискусии. Ясно е за всички, че в това отношение българското законодателство от една страна се стреми да е в синхрон с чуждите законодателства и най-вече с онези международноправни актове насочени към борбата с тероризма. Няма легална дефиниция на понятието тероризъм. Съдържанието му се извлича по същество от международноправните актове, конвенции и резолюции, както от ООН, така и от ЕС. Теорията прави различни опити за определяне на това понятие. По същество ние, пък и редица други държави доскоро обяснявахме, че тероризмът е по-скоро планетарен мащаб отколкото строго национален. За съжаление обществената практика в последните години показа, че осъществяването на терористични действия във всички случаи има много национални черти. Това са посегателства, които пряко засягат националната сигурност, интегритета на всяка държава. Първата алинея на чл. 108а съдържа основния състав на тероризма. Тя има особена структура от правнотехническа гледна точка. Тоест специфичен е начинът, по който тази разпоредба формулира признаците на престъплението тероризъм. По същество разпоредбата има препращащи елементи. Тук в 108а, ал. 1 образно казано пред скоби е посочен основният белег от субективна страна на тероризма, а именно специфичната цел. А тя е да се създаде смут и страх в населението или да се заплаши и принуди орган на властта да извърши или пропусне нещо от кръга на неговите функции. Във втората си част разпоредбата е препращаща и казва, че който с тази цел да създаде смут и страх в населението или да принуди орган на властта да пропусне или извърши нещо, извърши престъпления от особената част на НК – чл. 115 и т.н. Основното е, че нашият законодател е преценил, че тероризъм е налице когато е извършено някое от изрично посочените престъпления, когато това е извършено със специална и изрично формулирана цел да се създаде смут и страх в населението или да се принуди орган на властта. Страхът е по-скоро душевно безпокойство, уплаха, боязън, тоест психическо преживяване. Докато смут е по-скоро бъркотия, бум, някаква размирица – обективно състояние на размирица. Втората цел на тероризма е да бъде принуден или заплашен орган на властта – да извърши или пропусне нещо противозаконно в кръга на функциите си. Разбира се, има се предвид по характера си политическо действие или бездействие. То може да се изразява в това да се иска освобождаването на затворници, забраната на политически партии и т.н. В следващите алинеи на чл. 108а е криминализирано последователно финансирането (пряко или косвено) на терористични действия, обучаването с цел да се извършват такива действия и други специфични възможни проявни форми, включително например по ал. 6 – български гражданин който напусне страната с цел извършване на терористична дейност.

Другото класическо престъпление от другите престъпления против републиката е образуването или воденето на групи или организации за осъществяването на престъпления – чл. 109. Всяко наказателно отговорно лице е субект. В този член са криминализирани три форми – образуването, ръководенето или членуването в такава група или организация. Доколкото и тези термини се използват в други раздели на НК. Образуването е дейността по съгласуване на волите на няколко лица за изграждане на определена структура. Ръководенето е дейност, при която лицето дава указания на участниците и то има представителни функции по отношение на организацията или групата, а членуването е участието в такава организация или група. В тази си форма изпълнителното деяние е довършено, когато лицето даде валидно съгласие да участва в дейността на такава организация или група. Разликите между организация или група е в степента на организираност. Групата се състои от по-малко на брой членове без някаква специфична структура. Разбира се обединени от общи идеи, всички дали съгласието си за участие, избрали ръководство и т.н. Организацията има по-висока степен на организираност. Понякога тя има свои поделения, своя структура на ръководство и обичайно по-широк персонален обхват. Специфичното е, че участниците без значение от ролята им са обединени от разбирането, че структурата, която те са изградили и в която членуват, има специфичната цел да извършва престъпления против републиката (по глава първа). По тежко квалифициран е съставът по ал. 3, тоест, когато групата си е поставила за цел да извършва терористични действия (чл. 108а). Престъплението е формално. Не се изисква да са постигнали целта. Достатъчно да е довършено деянието е да е извършено или съгласуване на волите, съгласието за участие или пък даването на ръководни указания, задължителни за другите участници.

По чл. 109 приготовителното действие е само създаването на организацията или групата. По чл. 110 може да се извърши и от обикновен извършител.

По чл. 109 лицата се готвят да вършат престъпления – много, а по чл. 110 – за конкретно престъпление. Ако групата по чл. 109 е създадена с цел да извърши едно конкретно престъпление тя ще се накаже по чл. 110. Ако се извърши едно от престъпленията, за които е била създадена групата по чл. 109, участниците ще отговарят и за самото създаване, ръководене или участие, защото създаването е самостоятелно престъпление. Ще е налице реална съвкупност.

