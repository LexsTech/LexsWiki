---
title: Въпрос 63
---

# **Въпрос 63. Доказателствени средства – същност и видове. Разлика с доказателствата и способите за доказване.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2063.mp3" type="audio/mpeg">
        </audio>
    </div>

## **Доказателствени средства – същност и видове**
Понятието доказателствени средства – с новия НПК за първи път бе дадена дефиниция на понятието „доказателствени средства“ – чл. 105 НПК. Според чл. 105 НПК доказателствените средства са начини, предвидени в НПК за възпроизвеждане на доказателства или на други доказателствени средства. 

В зависимост от начина на възпроизвеждането ДС са три вида: 

1. Устни – показания на свидетел, обяснение на обвиняем и т.н. 
1. Писмени – всякакви документи
1. Веществени – фотоснимки, гипсови отливки

Доказателствените средства са не само предвидени в закона, но и са предвидени изчерпателно. Не са изчерпателно предвидени само писмените ДС, защото всеки документ може да е писмено доказателствено средство. 

В НПК чл. 105, ал. 2 съществува изрична забрана по делата да се допускат доказателствени средства, които не са изготвени или събрани по реда на НПК. 

За някои ДС НПК предвижда дълъг и сложен ред за начина, по който се изготвят. Такъв дълъг ред е предвиден за протоколите от способите за доказването за изготвянето на кино-видео-звуко записи. В същото време има доказателствени средства за които не е предвиден реда по който се изготвят. Например, не е предвидено как се изготвят фотоснимки, гипсови отливки, схеми, скици, отпечатъци. 

Има разлика между доказателствата и ДС – доказателствата са факти на обективната реалност, а ДС са начините за тяхното възпроизвеждане. 

Има разлика между ДС и способите за доказване – и едните, и другите са все начини, предвидени в закона, но ДС са начините за възпроизвеждане, а способите за доказване са начините за събиране и проверка на доказателства и доказателствени средства.
## **Видове**
Самият закон (чл. 114 НПК) дели доказателствените средства на три групи - гласни, веществени и писмени доказателствени средства, като използва за критерий начина на възпроизвеждане на релевантните факти. Както ще стане ясно по-долу, налице е връзка между вида на доказателствените средства и вида на установените чрез тях доказателства или други доказателствени средства.

### Гласни доказателствени средства

В групата на гласните доказателствени средства са включени обясненията на обвиняемия (подсъдимия) и показанията на свидетел, чието депозиране става съгласно принципите за устност, непосредственост и публичност (на съдебната   фаза).   Гласните   доказателствени средства „закрепват“ в процеса възприятия на участниците в наказателното производство. По правило съдържанието на депозираните гласни доказателствени средства се отразява и в чл. 231 Разпоредбата на НПК съответства на принципа, установен в чл. 26 от Европейската конвенция за трансфер на производство по наказателни дела, писмено доказателствено средство – протокол за разпит, протокол за очна ставка.

Важно е да се припомни, че обясненията на обвиняемия имат двояка същност – те са не само доказателствено средство, но и средство на защита, което той упражнява по свое усмотрение. Като доказателствено средство тяхната достоверност подлежи на оценяване по общите правила. Обясненията на обвиняемия са доказателствено средство наред с всички други и нямат приоритетна доказателствена сила, дори когато с тях не се оспорва обвинителната теза. Именно затова разпоредбата на чл. 116 НПК повелява, че обвинението и присъдата не могат да почиват само на самопризнанието на обвиняемия и съответните органи са длъжни да подложат самопризнанието на щателна проверка, като събират и други доказателства. Това задължение на решаващия орган се запазва и при прилагане на диференцираните процедури за решаване на делото чрез споразумение или чрез съкратено съдебно следствие. При одобряване на споразумение е задължен да се увери, че то не противоречи на закона (в частност на чл. 116 НПК), което означава, че за прокурора самопризнанието не може да бъде единственото основание да сключи споразумение, а то трябва да е подложено на щателна проверка чрез други доказателствени средства. При провеждането на предварителното изслушване на страните в съкратеното съдебно следствие, съгласно чл. 372, ал.4 НПК, съдът може да основе своите изводи на самопризнание на подсъдимия, само след като установи, че то се подкрепя и от останалите доказателства по делото. За да издържи обвинението и да се постанови осъдителна присъда, други подкрепящи доказателства са необходими и тогава, когато обвинението спрямо един подсъдим се основава на уличаващи обяснения на друг подсъдим – т.нар. „оговор“. Няма пречка подкрепящите доказателства да са косвени по своя характер, стига те, в съвкупност с оговора, да водят до логичен и лишен от съмнения извод за виновността на отричащия своята вина или участието си в престъплението подсъдим.

От друга страна, връзката на обясненията на обвиняемия с правото на защита обяснява специфичните законови условия и права на обвиняемия при даване на обяснения. Той може да дава обяснения във всеки момент на разследването в досъдебното производство и на съдебното следствие, не е длъжен да дава обяснения, може да подбира въпросите, по които да дава обяснения, не носи отговорност за неверни обяснения и не може да бъде разпитван по делегация или чрез видеоконференция, освен когато се намира извън страната. По отношение на обясненията на обвиняемия в най-малка степен са допустими изключения от принципа на непосредственост.

Свидетелските показания са гласно доказателствено средство в чист вид, а не способ за упражняване на правата на свидетеля. Що се отнася до правата, които свидетелят притежава съгласно разпоредбите на чл. 119, 121, 122 НПК, то те са гарантирани посредством съответните задължения на водещия разследването орган – да даде предварително ясно и разбираемо разяснение за съдържанието им, както и да осигури възможност за консултации с адвокат в случаите по чл. 122, ал.2 НПК. Щом запознатият с правата си свидетел дава показания, той трябва да говори истината по възприетите от него факти, свързани с предмета на доказване. Освен че носи отговорност за лъжесвидетелстване, свидетелят подлежи на санкцията по чл. 120, ал. 4 НПК, ако откаже да дава показания и това не е свързано с реализирането на неговите права по чл. 119 и чл. 121 НПК.

При снемането, приобщаването и оценката на свидетелските показания, прокурорът (като ръководно-решаващ орган в досъдебната и страна в съдебната фаза) е длъжен да съблюдава ред законови изисквания и забрани. Те имат по-скоро връзка с представените в друг раздел теми относно статута и защитата на свидетеля и правилата за водене на разпит (като способ за събиране на доказателства). Най-важните от тях са следните:

Забраната за съчетаване на процесуални качества и за участие като свидетели на лица, които са неспособни да възприемат релевантните факти и да дават показания относно тях по 118 НПК.

Специалните изисквания за водене на разпит на малолетен и непълнолетен свидетел по чл. 140 НПК. Незрелостта на свидетеля има отношение и към начина, по който следва да бъдат формулирани въпросите и оценката на събрания чрез неговия разпит доказателствен материал.

Специалните изисквания за водене на разпит на свидетел с тайна самоличност и служител под прикритие по чл. 141 и чл. 141а НПК и забраната обвинението и присъдата да се основават само на показанията на тази категория свидетели по чл. 124 НПК.

Допустимите изключения на принципа на непосредственост при разпит на свидетел по делегация, разпит на свидетел с тайна самоличност, разпит чрез телефонна или видеоконференция, прочитане на показанията на неявил се или непризован пред съда свидетел на основание чл. 281 НПК.

Възможността за закрепване на показанията на свидетел чрез разпит пред съдия в досъдебната фаза и прочитането им в съдебното производство. Тук следва да се има предвид, че приобщаването на свидетелски показания от досъдебната фаза е невъзможно, ако в съдебното производство свидетелят е заявил отказ да дава показания по делото или по даден въпрос, възползвайки се на този етап от правото си по чл. 119 и чл. 121 НПК.

### Писмени доказателствени средства

Писмените доказателствени средства пресъздават данни и факти в писмена форма за нуждите на наказателното производство и при спазване на установен процесуален ред. Те представляват документи, създадени в рамките на наказателното производство, които имат значение само с оглед на тяхното съдържание, предадено чрез абстрактната система на езика.

Ако даден документ представлява интерес за наказателното производство не с оглед на отразеното в него съдържание, а с други свои конкретни характеристики (субстанция, почерк, механични въздействия и следи върху него), или не е съставен за нуждите на наказателното производство, то той не представлява писмено доказателствено средство. Такъв документ може да се определи като писмено или веществено доказателство.

Писмените доказателствени средства се изготвят от органите на наказателното производство, които извършват съответното процесуално действие или по тяхно възложение – например писмено заключение на вещо лице или протокол, съставен от специалист – технически помощник, назначен на основание чл. 126, ал.2 НПК.

При въвеждането на видовете доказателствени средства по чл. 127 НПК, законът в настоящата си редакция откроява отчетливо:

Протоколите за действията по разследване на досъдебната фаза, съдебните следствени действия и другите процесуални действия. Към последните (протоколите за други процесуални действия) може да бъде отнесен и протоколът за доброволно предаване, когато е съставен от разследващия орган в рамките на производството, но не във връзка с проведено претърсване и изземване. Общото задължение на органа на наказателното производство по чл. 128 НПК да съставя протокол за всяко проведено от него действие прави писмените доказателствени средства от този вид основен способ за възпроизвеждане на гласни доказателствени средства.

Протоколите по чл. 132 НПК. Те служат за възпроизвеждане на две различни категории веществени доказателствени средства.

На първо място, това са веществените доказателствени средства по чл. 125 НПК, с които се репликират по делото веществени доказателства, неотделими от мястото, където се намират. По този начин писмените доказателствени средства по чл. 132, ал.1 НПК не само отразяват изготвянето на веществените доказателствени средства, но имат значение за възпроизвеждането по делото и на самите неприложени пряко веществени доказателства.

На второ място, чрез протокол по чл. 132, ал. 2 НПК се отразява писмено съдържанието и обстоятелствата около изготвянето на веществено доказателствено средство, получено в резултат на прилагане на специални разузнавателни средства.

Други документи, включително и докладите на Европейската служба за борба с измамите. Съгласно чл. 163, ал.7 НПК, записът върху хартиен носител на иззети компютърни информационни данни се подписва на всяка страница от органа на наказателното производство, извършил действията по изземването им и специалистът – технически помощник.

Освен при разпечатката на хартиен носител на компютърни информационни данни по чл. 135 НПК, тук става дума за документи, чиито автор не е орган на наказателното производство, извършил действие по разследването или процесуално-следствено действие в тесен смисъл на думата. Въпреки това, тези документи са доказателствени средства и могат да се ценят от прокурора и съда. Това е така (1) заради тяхната особена важност и ролята им в административно разследване със сходен предмет (доклади на ОLAF), или (2) заради факта, че са изискани и са съставени във връзка с наказателния процес и го обслужват, отразявайки свързани с главния факт на доказване данни.

Важно значение има недопускането на пропуски и на нарушения на закона при изготвяне на протоколите за действия по разследването с всички реквизити по чл. 129 НПК. Проверката се осъществява от прокурора, като се държи сметка за следните рискове и възможности.

Изготвянето на протокол за действие по разследването в нарушение на условията и реда по НПК минира възможността той да бъде ценен като част от доказателствения материал. Понеже писменото доказателствено средство отразява действие, проведено при конкретни условия (време, обстановка), а те вече са се променили, много често опороченото действие не може да бъде заместено пълноценно чрез повторното му извършване. Затова, при наличие на подобен пропуск, фактите следва да бъдат установявани и възпроизвеждани и чрез всички други достъпни доказателствени средства.

При наличие на основания да се внесат поправки, изменения и допълнения във вече изготвен протокол, за да са валидни, те трябва да бъдат удостоверени с подписите на всички лица, които първоначално са го подписали. Макар не винаги подобен пропуск да се определя като съществен, на досъдебната фаза това означава, че допълненията и поправките в протокола трябва да бъдат скрепени с подписа не само на разследващия орган, но и на лицата, участвали в проведеното действие по разследването или друго процесуално действие – обвиняем, защитник, свидетел, поемни лица, специалист – технически помощник, родител и др. възможни.

В случаите на опорочено писмено доказателствено средство, в което са отразени действия по приобщаване на веществени доказателства, тяхната релевантност към предмета на доказване не винаги може да бъде установявана и чрез свидетелски показания. В тази връзка следва да се има предвид, че макар протоколът за провеждане на действието да е изготвен в нарушение на НПК и да не е валидно писмено доказателствено средство, за участника в това негодно действие по разследването продължава да важи забраната да дава показания като свидетел – чл. 118, ал.2 НПК.

### Веществени доказателствени средства

Веществените доказателствени средства овеществяват за целите на наказателното производство данни и факти, като ги правят годни за сетивно възприемане – като образ, разположение в пространството, звук, форма и т.н. Типично веществените доказателствени средства са предназначени, за да „пренесат“ в наказателното производство доказателства, а не други доказателствени средства. За да се прокара вътрешно деление на веществените доказателствени средства, най-съществен критерий е видът на възпроизведеното доказателство.

На първо място, съгласно дефиницията и изброяването в разпоредбата на чл. 125, ал.1 НПК, веществените доказателствени средства от класически тип служат за онагледяване на веществени доказателства – и то на такива, които не могат да бъдат отделени от мястото, където се намират. В този и в други предвидени от НПК случаи се изготвят фотоснимки, диапозитиви, видеозаписи, звукозаписи, записи върху носител на компютърни информационнни данни, планове, схеми, отливки и отпечатъци. Когато нищо не препятства отделянето им от средата, в която се намират, веществените доказателства се прилагат към делото или се депозират за пазене, след като бъдат огледани, описани и фотографирани, съгласно изискванията на чл. 110 НПК. И в този „друг“ случай се стига до съставяне на писмени доказателствени средства (протоколи за оглед) и на веществени доказателствени средства (фотоалбум), но по правило те придружават, а не заместват вещественото доказателство по делото.

На второ място, разпоредбата на чл. 125, ал. 2 НПК изрично дава на съда и органите на досъдебното производство правомощието да събират и проверяват веществени доказателствени средства, изготвени при прилагане на специални разузнавателни средства като способ за доказване. Редът за изготвяне на веществени доказателствени средства в този особен случай, когато се налага установяване на доказателства, събрани чрез технически средства и оперативни способи по раздел VIII от Глава четиринадесета от НПК, е регламентиран в чл. 176 НПК и в Глава четвърта на ЗСРС. Затова тук е нужно само да се припомни, че за разлика от веществените доказателствени средства от класически тип по чл. 125, ал. 1 НПК, веществени доказателствени средства, получени чрез СРС по чл. 125, ал.2 НПК, възпроизвеждат фактически данни с лимитирана доказателствена сила и могат да се появят още преди образуването на наказателното производство.

Познати са и други деления на веществените доказателствени средства на групи: аудивизуални (снимки, видеозаписи), електронни (записи на компютърни информационни данни), графични (планове и схеми), и материализиращи следи (отливки и отпечатъци), които имат по-скоро теоретично значение и заслужават само да бъдат споменати.

Общото между всички видове веществени доказателствени средства е, че материалите, в които те са въплътени, се прилагат към делото и го следват. При преминаването на наказателното производство в съдебна фаза с изготвяне на обвинителен акт, те задължително се описват като веществени материали по чл. 246, ал. 4 НПК.

Важна за практиката е съпоставката и отличаването на веществените доказателствени средства по чл. 125, ал. 1 НПК с писмените доказателствени средства, чрез които се извършва процесуална фиксация на действията по изготвянето им или предприета за събиране на веществени доказателства. Причината е там, че законът изисква винаги те да се съставят едновременно, доколкото съществува задължение за протоколиране на всяко действие по разследването и отделно на действията по изготвяне на веществено доказателствено средство.

Съществената отлика, е че веществените доказателствени средства транспонират доказателства по делото, като ги представят за сетивно възприемане съобразно техните обективни характеристики – образ, звук, форма, размер, разположение в пространството. От своя страна, писмените доказателствени средства (протоколите), дори когато съдържат много подробно описание на доказателствата, не ги „пренасят“ в делото така пълноценно, както веществените доказателствени средства. Чрез писмени доказателствени средства се приобщава описателна информация, субективно възприета от автора на протокола за самото доказателство. Чрез тях обаче се установяват по най-убедителен начин фактите относно действията по разследването, органът, който ги е предприел и редът, по който те са извършени.

Компетентният орган, под чието ръководство се изготвят веществените доказателствени средства, зависи от фазата на наказателния процес. Разпоредбата на чл. 126, ал.1 НПК изисква това да става „по възможност“ от лицата, които извършват действията по разследването и съдебните следствени действия, т.е. от разследващия орган и от съда, който провежда съдебно следствие.

Допуска се и друга възможност, която всъщност представлява скритото правило за веществените доказателствени средства по чл. 125, ал. 1 НПК – когато за изготвянето им са необходими специални знания и подготовка се назначава специалист – технически помощник. Почти винаги такава нужда може да се обоснове, което води до ангажиране на този спомагателен участник в наказателното производство. Той (специалистът- технически помощник) е приравнен на вещо лице по реда на назначаване, основанията за отвод, и отговорността пред решаващия орган при отказ да изпълни задълженията си по чл. 149, ал.5 НПК. За разлика от вещото лице, обаче, специалистът – технически помощник не дава писмено експертно заключение, а участва в съставянето на протокол по чл. 132 НПК. Освен това, за разлика от вещото лице, специалистът – технически помощник не носи наказателна отговорност при некачествено или неправилно изготвяне на ВДС.

Що се отнася до изготвянето на веществени доказателствени средства, получени при използване на специални разузнавателни средства, общите правила по чл. 126 НПК не се прилагат. Компетентен да стори това не е орган на наказателното производство или назначен от него специалист – технически помощник, а специализираните структури на МВР и ДАНС, които осигуряват прилагането на специалните разузнавателни средства по чл. 20 ЗСРС. Съгласно чл. 132 НПК вр. с чл. 27 ЗСРС, те действат въз основа на уведомление от органа, поискал прилагането на специалните разузнавателни средства, ако то е постигнало целта и трябва да бъде прекратено, или служебно – след изтичане на срока за прилагането им.
## **Разликите между доказателствата и доказателствените средства**
Доказателствата са факти, а ДС са начините за възпроизвеждане на тези факти. 

Кой създава ДС? – законодателя. А кой „създава“ **доказателствата? – самото деяние**. Доказателствата ги създава деянието, защото те представляват следите, които са оставени на мястото на извършеното деяние и са винаги различни за всеки конкретен случай. Докато доказателствените средства ги създава законодателя, защото те са начини, предвидени в НПК, за възпроизвеждане на доказателства. 

На практика най-често доказателствените средства възпроизвеждат доказателства, като например фотоснимка, показание на свидетел, а протокола за оглед, претърсване. Възможно е обаче и друго – едно доказателствено средство да възпроизвежда друго доказателствено средство. Например протокола за разпит на свидетеля, който е писмено доказателствено средство и който възпроизвежда показанията на свидетеля, които са устно доказателствено средство.

На практика е възможно с 1 доказателствено средство да се възпроизвеждат повече доказателства, като например, протокола за оглед. Възможно е и обратното – повече доказателствени средства да възпроизвеждат едни и същи доказателства, като например, множество свидетели очевидци или ако имаме фотооглед и албум.    

По наказателните дела е възможно да има доказателства без доказателствени средства. Например това са всички случаи когато факта на обективната действителност е приложен към делото, такъв какъвто е намерен на местопроизшествието. Възможно е и друго – по делото да съществуват доказателствено средство без доказателства. Тези случаи на практика са два: **1. Чрез доказателствените средства се възпроизвеждат факти, които са правно ирелевантни и 2. Когато по време на разпита свидетеля е казал неистина или е затаил истина (няма доказателства, но остава доказателственото средството, защото ако не оставаше доказателственото средство нямаше как да търсим наказателна отговорност за лъжесвидетелстване).**  

**Има разлика при допускането** – когато се допускат доказателства трябва да се реши въпросът дали тези доказателства са, които се иска да бъдат допуснати, са относими (относим - да е свързан с предмета на доказване и да допринесе за доказването), а когато се допускат доказателствени средства се решава въпросът дали тези доказателствени средства са допустими, т.е. са предвидени в закона или са недопустими. Доказателствата са относими или неотносими, а доказателствените средства са допустими или недопустими 

**Има разлика при оценката** – когато се оценява доказателственото средство се решава въпросът кои доказателствени средства са достоверни и им дава вяра и кои са недостоверни и не им дава вяра. Когато оценява доказателствата (факти на обективната реалност) органът решава кои факти приема, че са съществували и кои приема, че не са съществували по делото.

