---
title: Въпрос 10
---

# **Въпрос 10. Обстоятелства, изключващи вината.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2010.mp3" type="audio/mpeg">
        </audio>
    </div>

Изключващи вината обстоятелства: са определени факти от действителността, при наличието на които деецът не може правилно да я възприема и поради това не е в състояние да формира към своето деяние психично отношение, което да е съответно на обществените потребности. Когато някое от тях е налице, деецът не може да формира вина като укоримо психично отношение към деянието и неговите последици, макар деянието да е общественоопасно. У нас изключващи вината обстоятелства са фактическа грешка, случайно деяние и изпълнението на неправомерна заповед (чл. 14,15,16 НК).
## **Фактическа грешка** 
Според **чл. 14, ал. 1** **НК** фактическата грешка е „незнанието на фактическите обстоятелства, които принадлежат към състава на престъплението и изключва умисъла относно това престъпление.”. Според **ал. 2** ФГ може да изключи и непредпазливостта, „когато самото незнание на фактическите обстоятелства не се дължи на непредпазливост.”

### Особености на фактическата грешка като обстоятелство, изключващо вината
Преди всичко става въпрос за незнание на фактически обстоятелства, т.е. за отсъствие в съзнанието на дееца на представи относно реалното им съществуване. В обективната действителност фактите си ги има, но това не е отразено в съзнанието на дееца, той не е формирал познание за тяхното наличие. (деецът може да не знае, че вещта, която отнема е чужда, смятайки я за своя). Незнанието се отнася само до фактически обстоятелства. Незнанието на правната уредба или юридическа грешка не е извинително. ФГ се свежда до незнанието само на такива обстоятелства, които принадлежат към състава на престъплението**.**(мнима неизбежна отбрана – деецът погрешно възприема даденото поведение като нападение, когато в действителност такова няма.) 

Фактическата грешка изключва само тези форми на вината, които се характеризират с наличието на интелектуален момент – винаги умисъла и самонадеяността, доколкото незнанието не се дължи на непредпазливост. Познанието на всички факти от действителността, визирани в състава на дадено престъпление, е необходимо за предвиждане на общественоопасните последици или за осъзнаване на общественоопасния характер на деянието. Поради това извинително е само това незнание, което пречи на дееца да формира интелектуалния момент на вината**.** Обратно, **ако погрешната представа на дееца не е пречка за формиране на интелектуалния момент**, не може да става дума за извинителна грешка, т.е. за осъществяване на деянието при ФГ по смисъла на чл. 14 НК.

Преди всичко ФГ изключва умисъла за определен вид престъпление, като тя може да се отнася до всеки елемент от обективната страна на дадения състав. Но ФГ може да изключва и съзнателната непредпазливост (самонадеяност), стига незнанието на фактическите обстоятелства да не се дължи на непредпазливост, а то ще се дължи на непредпазливост, когато деецът не е узнал тези факти, които биха довели до предвиждане на престъпния резултат, но е бил длъжен и е могъл да ги узнае.

ФГ трябва да се **различава от случаите**, когато деецът се е насочил да засегне даден обект, но поради отклонение на удара не успява и засяга друг. 
## **Случайно деяние** 
Според чл. 15 НК случайно деяние е деянието, когато деецът не е бил длъжен или не е могъл да предвиди настъпването на общественоопасните последици.

Въпросът за това дали извършителят на едно деяние е бил длъжен или е могъл да предвиди общественоопасните последици, които то е предизвикало, има смисъл само когато той не е предвиждал настъпването им. Затова и случайното деяние изключва само небрежността като форма на вината, защото само при тази форма на вина деецът не е предвиждал настъпването на общественоопасните последици.

Случайно деяние ще е налице на първо място, когато деецът не е бил длъжен да предвиди настъпването на общественоопасните последици. Отсъствието на правно задължение за тяхното предвиждане обикновено води до това, че лицата, върху които не тежи такова задължение, обикновено не извършват интелектуална дейност по предвиждане на последиците. Именно затова тяхното поведение не е обществено укоримо (пр. ПТП, водачът е на път с предимство не е длъжен да се оглежда дали някой ще му отнеме предимството)

Когато деецът макар и да е бил длъжен, не е могъл да предвиди настъпването на общественоопасните последици. Невъзможността за предвиждане може да се дължи на обективни обстоятелства (неправилно паркиран камион е закрил пътен знак, който предупреждава за деца). Може да е свързана и с личността на самия деец, когато например са необходими специални познания, които не притежава, но не е бил длъжен да има.
### Случайно деяние и небрежност.
**Общото**. Отсъствието в съзнанието на дееца на представи относно бъдещото настъпване на общественоопасните последици. И в двата случая то води до предприемане на поведение, причинило увреждането на обекта.

**Разликата**. При небрежност деецът осъществява виновно деяние и при наличие на останалите признаци по чл. 9 НК то ще бъде престъпление, а случайното деяние не е виновно и следователно не може да бъде престъпно. Случайното деяние изключва именно небрежността, защото отсъства предвиждане от страна на дееца. Случайно деяние ще има, когато деецът или не е бил длъжен, или не е могъл да предвиди настъпването на престъпните последици. Отсъствие на кой да е от тези елементи – задължение или възможност, води до отсъствие на вина, тъй като за да е налице небрежност, имаме кумулативно изискване за наличие и на задължение за предвиждане, и на възможност за предвиждане.
## **Изпълнение на неправомерна заповед** 
Чл. 16 НК – не е виновно извършено деянието, което е осъществено в изпълнение на неправомерна служебна заповед, дадено по установения ред, ако тя не налага очевидно за дееца престъпление.

### Предпоставки
Деянието да е осъществено в изпълнение на служебна заповед. Това изискване ще е налице, когато извършителят е подчинен служебно на 3-о лице, което има право, по силата на НА, да нарежда на дееца извършване на определено поведение по служба, а последният е правно задължен да изпълнява неговите заповеди и да извърши това поведение.

Служебната заповед да е неправомерна, защото е издадена в нарушение на установените правила за изпълнение на службата. Заповядващия е издал заповед, която няма право да издава. Заповедта да е издадена по установения ред = заповедта е издадена от лице, което има право да заповядва на дееца и спазена е формата за нейното издаване, установена с НА. 

Изпълнението на заповедта да не налага очевидно за дееца престъпление. Само при кумулация ще е налице обстоятелство, изключващо вината по чл. 16. То изключва и двете основни форми на вина – умисъла и непредпазливостта.

