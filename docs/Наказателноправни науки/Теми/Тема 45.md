---
title: Въпрос 45
---
# **Въпрос 45. Участие на съдебни заседатели в състава на съда. Равенство на гражданите в наказателното производство.**

## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2045.mp3" type="audio/mpeg">
        </audio>
    </div>

## **Участие на съдебните заседатели в състава на съда**
### Общи постановки, свързани с принципа:
Значението на този принцип най-добре е очертано в практиката на ЕСПЧ в Страсбург, в чиито решения неизменно се приема, че участието на представители на обществото, при осъществяване на правосъдието, е една от най-важните форми за реализиране на суверенитета на народа да вземе участие при осъществяването на една от трите държавни власти. Нещо повече, когато този съд сочи, кои са характеристиките на правовата държава, като една от неизменните характеристики и като неизменен критерий за това, е участието на народа в правосъдието. Конкретното значение на този принцип, ЕСПЧ определя така: Принципът осигурява по-широка колегиалност при разглеждането на делата, гарантира по-действителна независимост на съда, по-нисък ръст от съдебни грешки, по-широка състезателност и позволява духът на народното правосъзнание да се произнесе по разглеждането на делата.

Принципът е установен в чл. 8 НПК, но е и конституционен по своя характер, защото е уреден и в чл. 123 КРБ. Чл. 123. В определени от закона случаи в правораздаването участват и съдебни заседатели.
### Участие на съдебни заседатели в състава на съда
Чл. 8. (1) В случаите и по реда, предвидени в този кодекс, в състава на съда участват съдебни заседатели.

(2) Съдебните заседатели имат еднакви права със съдиите.

До приемането на конституцията ни, този принцип се обозначаваше не като участие на съдебни заседатели в състава на съда, а се формулираше като участие на представителите на обществеността в работата на съда. Сега формулировката е участие в състава на съда. Тази формулировка беше коректна, защото по това време съдебните заседатели се избираха при условията на равно, пряко и тайно гласуване директно от обществеността на съдебния район. Сега, съдебните заседатели се предлагат от общинските съвети, а се избират от съдии.

Условия за избиране на едно лице за съдебен заседател:

Уредени са на законово ниво – чл. 67 ЗСВ:

1. Лицето трябва да е дееспособен български гражданин; 
2. Да е навършил 21 години, но да не е навършил 68;
3. Да не е осъждан за умишлено престъпление, независимо, че е реабилитиран;

С последните изменения на ЗСВ, за първи път се въведоха още три условия:

1. Да има настоящ адрес в общината, която попада в рамките на съдебния район, за който кандидатства лицето.
2. Да има завършено средно образование;
3. Да не страда от психически заболявания;

С тези изменения на ЗСВ, за първи път се уредиха и условията за несъвместимост на длъжности. Не може да бъде съдебен заседател, ако е съдебен заседател в друг съдебен район, ако е общински съветник, ако е член на ръководство на политическа партия, ако работи в съд, прокуратура, следствени органи, МВР, ДАНС, Сметна палата и т.н.
### Основни правила
Съгласно чл. 68, ал.1 ЗСВ, преди изтичането на мандата, общинските съвети публично обявяват откриването на процедура за избиране на съдебни заседатели и избират комисия, която извършва проверка на документите на кандидатите за съдебни заседатели. 

Чл. 68. В срок 5 месеца преди изтичането на мандата на съдебните заседатели общинските съвети, които се намират в съдебния район на съответния съд, обявяват в един местен ежедневник, в електронните медии, на интернет страниците на съответните общини и общински съвети, а при липса на такива – по друг подходящ начин, откриването на процедурата за определяне на съдебни заседатели и правилата за нейното провеждане. В същия срок общинските съвети избират комисии, които извършват проверка на документите на кандидатите за съдебни заседатели, и изготвят доклад. 

Всеки български гражданин може да се кандидатира за съдебен заседател, като подаде съответните документи, така както са посочени в текста. Списъкът на допуснатите кандидати се публикува на интернет страницата на общината.

Съгласно чл. 68а ЗСВ, общинският съвет или определена от него комисия, изслушва всеки кандидат в публично заседание и с мнозинство повече от половината от присъстващите членове, определя кандидатите за съдебни заседатели, които се предлагат за избиране от общото събрание на съдиите.

` `Чл. 68а. (1) Общинските съвети или определени от тях комисии изслушват всеки от допуснатите кандидати в публично заседание, като всеки член на общинския съвет може да задава въпроси.

В чл. 68б е предвидено, че съдебните заседатели се избират за районния съд – от общото събрание на съдиите на окръжния съд; за окръжния съд – от общото събрание на съдиите от апелативния съд, а за специализирания наказателен съд от общото събрание на съдиите на апелативния специализиран наказателен съд.

Чл. 68б. Съдебните заседатели се избират за:

1. районните съдилища – от общото събрание на съдиите от съответния окръжен съд;

2. окръжните съдилища – от общото събрание на съдиите от съответния апелативен съд;

3. специализирания наказателен съд – от общото събрание на съдиите от апелативния специализиран наказателен съд.

### Законността на състава при изтичане на мандата им 
Чл. 69. (1) Мандатът на съдебните заседатели е 4 години и започва да тече от датата на полагане на клетвата. 

(2) Съдебните заседатели не могат да бъдат избирани за повече от два последователни мандата към същия съд.

(3) Ако разглеждането на делата, в които участват съдебни заседатели, продължи след срока по ал. 1, участието им по съответните дела продължава до тяхното приключване в съответната съдебна инстанция. 

Тук следва да се **разгледа Решение № 10 от 15.11.2011** г. на КС на РБ по к. д. № 6/2011 г. (относно съответствието с Конституцията на специализирания наказателен съд и противоконституционността на някои разпоредби от НПК и ЗСВ) 

**От това решение**: За да се избегне започване отначало на съдебните процеси по прагматични съображения, наложени от обективна необходимост, Комисията по правни въпроси е предложила създаването на новата алинея трета на чл. 69 ЗСВ. Това положение не е ново в нашата правна система. Аналогично нормативно разрешение на въпроса, свързан с изтичането на мандата на съдебните заседатели, се съдържа в чл. 71 от Закона за устройство на съдилищата, съгласно който съдебните заседатели продължават да изпълняват длъжността си и след изтичане на срока, за който са избрани, до встъпване в длъжност на новоизбраните, и в чл. 7, ал. 2 от Наредба № 27 от 1994 г. за съдебните заседатели, издадена от министъра на правосъдието, съгласно който мандатът на съдебните заседатели може да бъде удължен и те могат да продължат участието си само по започнати наказателни дела. Разглежданият въпрос е от голямо практическо значение, защото съгласно чл. 69, ал. 1 ЗСВ мандатът на съдебните заседатели е 5 години, а в чл. 258 НПК е залегнал принципът за неизменност на съдебния състав, който изисква делото да се разглежда от един и същ състав на съда от започването до завършването на съдебното заседание, а когато някой член от състава на съда не може да продължи да участва в разглеждането на делото и се налага да бъде заменен, съдебното заседание започва отначало. Участието в разглеждане на дело от съдебен заседател с изтекъл мандат ще доведе до опорочаване на присъдата поради допуснато съществено нарушение на процесуалните правила като постановена от незаконен състав (чл. 348, ал. 1, т. 2 във връзка с ал. 3, т. 3 НПК). Неоспореният от вносителите чл. 69, ал. 2 ЗСВ удължава мандата на съдебните заседатели след предвидения срок. В резултат на продължаване на мандата на съдебните заседатели, които участват в разглеждането на неприключили дела в съответната съдебна инстанция на основание чл. 69, ал. 2 ЗСВ, считано от влизане в сила на ЗИДЗСВ - 04.01.2011 г. до настоящия момент, те участват в правораздавателната дейност на основание удължения на законово ниво мандат, поради което и искането всъщност се отнася само за времето от 01.01.2010 г. до 04.01.2011 г. Придаването на обратна сила на чл. 69, ал. 2 ЗСВ означава, че разпоредбата се връща назад към 01.01.2010 г., когато е изтекъл мандатът на избраните съдебни заседатели, и за времето от тази дата до 04.01.2011 г. се придава ново правно значение на факта на участие на съдебните заседатели при разглеждане на делата, независимо че това е станало след изтичане на мандата им, а именно приема се, че те са легитимно избрани и могат да изпълняват правомощията си и през това време. В случая се придава обратно действие на една разпоредба от Закона за съдебната власт с устройствен характер. Касае се до допустимо изключение от правилото, а и необходимостта е изключителна, защото се цели да се довършат започнатите с участието на съдебни заседатели с изтекъл мандат дела. По този начин започнатите дела ще бъдат приключени и няма да се налага разглеждането им да започне отначало с новоизбрани съдебни заседатели, както и ще се обезпечи правната сигурност и стабилитетът на постановените съдебни актове, за да не бъдат отменени на това основание и делата върнати за ново разглеждане. Като краен резултат по този начин се гарантира изискването на чл. 6, ал. 1 КЗПЧОС за разглеждане на делата в разумен срок.
### Правна същност на принципа
Съдебните заседатели вземат участие не само при решаването на окончателните въпроси, но и при решаването на всички въпроси, които се поставят в хода на процеса. У нас съдебни заседатели участват само при разглеждането на делата като първа инстанция. Когато обаче за престъплението се предвижда до 5 години лишаване от свобода, делото се разглежда еднолично без съдебни заседатели, а във всички други случаи – аргумент от чл. 28, ал. 1, т. 2 и 3, те се разглеждат от един съдия и двама съдебни заседатели или двама съдии и трима съдебни заседатели.

### Функции
Съдебните заседатели осъществяват функция по ръководство и решаване и действат с делегирани държавновластнически правомощия да участват при решаването на наказателни дела. Съдебните заседатели са мандатен орган, защото се избират за срок от четири години (до август 2016 е бил пет години). За първи път е въведено правилото, че могат да се избират само за два мандата и само в една община- чл. 69 ЗСВ. 

### Правомощия
Съгласно чл. 8, ал. 2 НПК – съдиите и съдебните заседатели имат еднакви права.

Участие на съдебни заседатели в състава на съда

Чл. 8. (1) В случаите и по реда, предвидени в този кодекс, в състава на съда участват съдебни заседатели.

(2) Съдебните заседатели имат еднакви права със съдиите.

Съдебните заседатели участват при решаването на всички въпроси, които се поставят в хода на процеса. Съдебните заседатели участват и при решаването на окончателните въпроси, а те са за вината и за наказанието. По това правило, нашият съд може да бъде определен като съд с шофени. При тази система на правораздаване имаме една единна колегия на представители на съдиите и на народа, които съвместно, с висшегласие и при равен глас решават и въпроса за вината, и въпроса за наказанието. На тази основа, съдът ни се различава от съда с жури, при който съд има две самостоятелни колегии, едната – журито – е на представителите на народа и те решават само въпроса за вината, а другата е на съдиите, които решават въпроса за наказанието.

Съдебните заседатели участват при решаването на делата с равен глас на този на съдиите, а присъдата се постановява с обикновено мнозинство – чл. 33, ал. 4 НПК. Затова е верен изводът, че всеки гражданин може да бъде осъден/ оправдан само с гласовете на съдебните заседатели.

Съдиите и съдебните заседатели са самоотвеждат и си правят отвод на едни и същи основания – чл. 29 НПК. Всеки съдебен заседател, както и всеки съдия, има право да заяви особено мнение - чл. 33, ал. 3 и 5 НПК. Вярно, че присъдата се обявява от председателя на състава, който винаги е съдия, но това е възможно, само когато същата е подписана от съдебните заседатели. Вярно, че има въпроси, които се поставят в хода на процеса, и които могат да се решат само от председателя на състава, но и в този случай постановеният акт на председателя на състава може да се атакува пред самия състав на съда.
## **Равенство на гражданите в наказателното производство.**
Равенството е конституционно установен принцип, който е уреден и в чл. 11 НПК. Всички граждани са равни пред закона. Какво значи всички граждани – трите категории граждани (които защитават свои права и законни интереси; представлявани такива; които подпомагат дейността на съда за разкриване на истината. Равенството на трите категории граждани означава, че те са равни пред закона. Но това не означава, че те имат еднакви права. Гражданите, които участват в наказателното производство имат различни качества, в които участват. Поради това те имат и различни права, но те са равни пред закона. Дори в едно и също процесуално качество да участват няколко лица, правата на едно лице могат да бъдат различни от тези на друго лице. Те могат да имат различен процесуален режим. Например подсъдимият и обвиняемият в досъдебното производство, който има различна мярка за неотклонение, която е различна от тази на друг подсъдим или обвиняем – дали има ограничение в придвижването (различие). Това, че са равни пред закона, означава, че не се допускат различни третиране, основано на основните дискриминационни признаци (уредени в Куституцията и в НПК – чл. 11) – изрично в чл. 11 е записано в изр. 2 на ал. 1 – основани на раса, народност, пол, произход, религия, образование, убеждение, политическа принадлежност и др. Това означава, че в други случаи, извън тези изброените няма нарушаване на принципа на равенството. Всякакви други привилегии или ограничения не са нарушаване. Равни пред закона означава, че законите се прилагат еднакво по отношение на всички граждани. Не може да се прилагат различно разпоредбите на закона. Равенството на гражданите **не означава равни права на страните**. Последното е елемент и изискване към принципа на състезателност в наказателния процес.

Какви са процесуалните гаранции за равенството на гражданите? Те могат да бъдат разделени на две категории – 1) такива, които са уредени в конституцията и касаят самата организация на процеса и 2) чисто процесуални. Като такива от първата категория са забраната за извънредни съдилища. Наличието на извънреден съд означава неравно третиране на гражданите. Еднаквото приложение на материалните и процесуални закони е също такава гаранция. Законите се прилагат по един и същи начин. Например военните съдилища – за лица, които имат специално качество – но законът е един и същи. Исторически, ретроспективно сме имали военно-наказателен закон и закон за дейността на военните съдилища. Това поставя в неравно положение гражданите в наказателното производство. Трето – единен контрол върху правораздавателните актове – чл. 124 Конституцията изисква върховният съдебен надзор и еднаквото прилагане на закона да се осъществява от ВКС. Това е единен върховен касационен съд. Дълго време е имало военна колегия на ВС – 1998 г. се е премахнала тя именно затова – да се гарантира равенството на гражданите пред закона. Процесуалната гаранция е една единствена – езикът на производството – чл. 21 НПК регламентира, че наказателното производство се води само на български език – гаранция за еднаквото третиране. Лицата, които не владеят български език, могат да се ползват от родния си, като се назначава преводач. Много често е трудно да се определи кой език е роден. Швейцарците имат четири официални езика например. Диалектите не са роден език.
### Правна същност на принципа
Принципът е установен в чл. 11, ал. 1 НПК, а ал. 2 се явява основна гаранция за този принцип. От чл. 11, ал. 1 е видно, че текстът не формулира принципа, а само го обявява с декларацията, че всички граждани са равни пред закона. Принципът намира приложение и в двете фази, което е видно от употребеното понятие „наказателното производство”. 

Съдържанието на този принцип е установено в доктрината и практиката по следния начин: 

Принципът се отнася до **всички граждани, които участват в наказателното производство,** защото това е и изразът на чл. 11, ал. 1. Това означава, че този принцип се отнася както за гражданите, които защитават свои, така и за гражданите, които защитават представлявани права, а и за гражданите, които само технически подпомагат дейността на държавните органи. 

Какво означава изразът „равни пред закона”? Всички граждани са равни пред закона означава, че **всички граждани, които имат едно и също процесуално качество** имат **едни и същи** процесуални права и процесуални задължения. Това означава, че всички свидетели по наказателни дела на територията на Република България или всички обвиняеми и т.н. имат еднакви права и еднакви задължения независимо от делото, по което се явяват, независимо от стадия на процеса, независимо от органа, пред който се явяват, независимо от съда и от инстанцията, пред която се явяват. 

В същото време е възможно гражданите да имат едно и също **процесуално качество**, но **различен процесуален режим –** например двама обвиняеми, но единият е задържан под стража, а другият с мярка за неотклонение – подписка; двама свидетели – единият с принудително довеждане, друг се е явил доброволно. Този различен процесуален режим обуславя различни права и задължения, но гражданите остават равни пред закона, защото:

1. Различният процесуален режим е предвиден в закона
2. Предвиден е с императивни правни норми
3. Предпоставките за различните режими са формулирани с прости юридически факти, за да се избегнат субективни преценки и оценки при определянето на различните режими. 

### Гаранция за принципа

1. Чл. 119 КРБ – забранява създаването на извънредни съдилища. 
2. В РБ органите, които осъществяват наказателния процес са едни същи. 
3. Държавните органи прилага едни и същи материални и процесуални закони. 
4. Чл. 11, ал. 2 – трябва да прилагат законите точно и еднакво
5. Чл. 21 – наказателното производство се води на български език. 
