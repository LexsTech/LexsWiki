---
title: Въпрос 68
---
# **Въпрос 68. Специални разузнавателни средства.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2068.mp3" type="audio/mpeg">
        </audio>
    </div>

### Правна уредба
Специалните разузнавателни средства са регламентирани в самостоятелен Раздел VІІІ на Глава ХІV от НПК с подзаглавие Веществени доказателствени средства, изготвени при използване на специални разузнавателни средства и в Закона за специалните разузнавателни средства, обнародван в ДВ бр.95 от 21.10.1997 г. В чл.1 ал.2 от ЗСРС е изведена една от основните им характеристики: с използването на специалните разузнавателни средства временно се ограничават неприкосновеността на личността, жилището и тайната на кореспонденцията, и на другите съобщения. Това са конституционно гарантирани права и свободи на гражданите, поради което случаите на тяхното засягане, независимо от степента, изискват подробна регламентация, ограничение във времето и прилагането им в изключителни случаи. Наред с това те поставят изисквания и към субектите, които имат пряко отношение в процеса по разрешаване на използването им – да ги познават като характеристика, да са наясно с последиците от тях и да не подхождат формално при разрешаването им, а само въз основа на задълбочено обсъждане на необходимостта от прилагане именно на този способ на доказване.
### Обща характеристика
Легална дефиниция за специални разузнавателни средства е дадена в двата правни източника: чл.172 ал.1 от НПК и чл.2 ал.1 от ЗСРС, които в общи линии се припокриват: това са техническите средства и оперативните способи за тяхното прилагане, които се използват за изготвяне на веществени доказателствени средства – кинозаписи, видеозаписи, звукозаписи, фотоснимки и белязани предмети. Техническите средства са дефинирани в ЗСРС като „електронни и механични съоръжения и вещества, които служат за документиране на дейността на контролираните лица и обекти”, а оперативните способи за прилагането им са изброени: наблюдение, подслушване, проследяване, проникване, белязване и проверка на кореспонденция и компютърна информация, контролирана доставка, доверителна сделка и разследване чрез служител под прикритие. В НПК отсъства регламент относно съдържанието, характеристиката на всеки един от способите, както и резултата, който се цели чрез използването на всеки един от тях, но такъв има в ЗСРС (чл.5–9 от ЗСРС).
### Предпоставки за използване на специални разузнавателни средства
В синтезиран вид спецификите на СРС са три. Първата е, че за разлика от традиционните способи за разследване по НПК, СРС се характеризират с това, че те се осъществяват без знанието на засегнатите лица. Другата е, че по принцип в основата на специалните разузнавателни средства стои естественото, обичайно поведение, което има всеки човек в личния си, неконтролиран живот. Третата им особеност се състои в това, че те представляват значително посегателство върху личната сфера. Изброените обстоятелства налагат извода, че СРС-та като най-сериозни посегателства върху личността, изискват от законодателя въвеждането на задължителни засилени гаранции срещу превръщането им в средство за произвол и злоупотреби. Една от тези гаранции е изискването СРС да се прилагат тогава, когато са изчерпани другите традиционни способи за разследване и те не са дали резултат, а другата - съдебният контрол.

Поради изложените причини, използването на специални разузнавателни средства е подчинено на няколко задължителни предпоставки – чл.172 ал.2 от НПК, наличието на които е абсолютна предпоставка за допускане събирането и проверка на доказателства чрез този способ на доказване.

Ограничено е само до престъпленията, изчерпателно изброени в чл. 172 ал. 2 от НПК – престъпления, които са тежки по смисъла на чл.93 т.7 от НК и са точно очертани в закона. Обстоятелствата, подлежащи на установяване, да не могат да бъдат установени по друг начин или установяването им да е свързано с изключителни трудности.

Първите две предпоставки са ясни и лесно проверими. Коментар заслужава третата предпоставка в двете си алтернативно развити хипотези. Според първата – от събраните данни и доказателства по делото трябва да е възможен извод, че са изчерпани традиционните способи за събиране на доказателства или че характерът на доказателствата изначално изключва събирането им по начин, различен от използването на специални разузнавателни средства, т.е. това е обективен критерий, който може лесно да бъде приложен на практика. Не може обаче същото да се направи по повод другата алтернатива. По принцип, установяването на обстоятелства от предмета на доказване на тежките умишлени престъпления, за които е предвиден този способ на доказване, не може да не е свързано с трудности за органите на досъдебното производство, предвид високата степен на обществена опасност на тези престъпни посегателства, фактическата и правна сложност на инкриминираната с тях престъпна деятелност, особеното качество на субектите по голяма част от тях. Но това би следвало да е отчетено от законодателя при определяне на приложното поле на СРС. Въпреки това е включил и критерий „изключителни трудности”. Трудностите биха могли да бъдат фактически установени и обективно съществуващи, но дали са изключителни , е въпрос на субективна оценка и преценка. Такава се изисква да направи най-напред прокурорът в искането си за разрешаване използването на СРС, а по-късно и съдията, който ще се произнесе по него. При липса на обективен критерий обаче, тази тяхна субективна преценка винаги може да бъде различна, което от една страна може да доведе до проблеми в прилагането на закона, а от друга – би могла да засегне принципа за равенство в наказателното производство. В практиката се поставя още един въпрос, свързан с проверката относно наличието на предпоставките за използване на СРС – кой следва да направи тази проверка – съдът към момента на даване на разрешение за използване на СРС или и съдът по решаване на делото по същество. Специалните разузнавателни средства са способ на доказване и по отношение на тях не следва да има специално отношение. При постановяване на съдебния си акт съдът следва да се позове на годни доказателства и поради това има задължение да провери както наличието на предпоставките за прилагане на съответния способ на доказване, така и спазване на процесуалните правила, установени за извършване на определеното действие по разследване. В този смисъл решаващият съд не само може, той е длъжен да извърши проверка и на предпоставките за прилагане на СРС. Поради тази причина при изготвяне на искания за прилагане на СРС прокурорът, който носи отговорност за извършените действия и резултата от тях, трябва да извърши реална проверка на предпоставките по чл. 173 от НПК и само при констатация за тяхното наличие, да сезира съда с искането си.

Независимо от затрудненията, до които водят изискванията за прилагане на СРС, тяхното кумулативно наличие е абсолютна предпоставка за процесуалната годност на придобитите чрез СРС доказателства в процеса. Използването на СРС при разследване на леки умишлени престъпления, на непредпазливи престъпления или на такива извън изчерпателно изброените в НПК е незаконосъобразно и не може да породи правни последици. Дори да бъдат използвани и по тях да са изготвени ВДС, последните не могат да се използват за нуждите на процеса, не съставляват годно доказателствено средство и не могат да се ползват при решаване на делото. По-интересен е въпросът, когато СРС са приложени по отношение на престъпление, попадащо в приложното поле на чл. 172 от НПК, но в хода на разглеждане на делото първоначалното обвинение е изоставено и делото продължава за престъпление, което не попада в определените от закона престъпления, за които е допустимо прилагане на СРС. В практиката има две становища.

Според първото би следвало да могат да се ползват като годно доказателствено средство, тъй като към момента на прилагането им са били налице изискуемите се предпоставки и събирането им е законосъобразно.

Второто становище застъпва тезата, че е недопустимо ползването на резултатите от прилагането им, тъй като се излиза от кръга на лимитативно определените от закона престъпления, ако новата квалификация би била за леко наказуемо престъпление.

Аргументите, с които се защитават и двете тези са силни, но може би втората ще отговaря в по-голяма степен на духа на закона за поставяне на гаранции при използване на способи на доказване, засягащи конституционно гарантирани права. Ако се даде превес на първата теза, това би могло да провокира не дотам добросъвестни практики: целенасочено досъдебни производства да се водят по текстове от НК, позволяващи използване на СРС, при липса на основания за това. Заобикаляне на закона по този начин не бива да се допуска и най-вероятно практиката ще се развие в посока изготвените ВДС да не мога да се ползват за целите на доказването.
### Процедура по прилагане на специални разузнавателни средства.
Искане за използване на специални разузнавателни средства. Орган по иницииране на процедурата.

В хода на досъдебното производство, при започнало разследване, се предвижда искане до съда да се прави само от наблюдаващия разследването прокурор – чл.173, ал.1 НПК и това е логично решение, като се вземе предвид, че той осъществява надзор за законосъобразното пълно, всестранно и своевременно провеждане на разследването по делото. Последният има най-добрите възможности да прецени: възможно ли е чрез обичайните способи на доказване – разпит, оглед, претърсване, изземване, експертиза, следствен експеримент, разпознаване, да се добие необходимата доказателствена информация или е наложително да се прибегне до прилагане на специални средства, какво средство да се избере измежду законоустановените, за какъв период от време и т.н.

Кръгът лица с такова право по ЗСРС е много по-широк /чл.13 от ЗСРС/, но тяхното право може да бъде реализирано извън конкретно досъдебно производство или преди започването му. За прокурора е задължително да познава и специалния закон, предвид възможността по чл. 177 ал. 2 от НПК за доказване на тежко умишлено престъпление да се ползват и данните, получени при прилагане на специални разузнавателни средства по искане на орган по чл. 13 ал.1 от ЗСРС ГД”БОП”, ГД ”Криминална полиция”, ГД ”Охранителна полиция”, ГД ”Гранична полиция”, Дирекция ”Вътрешна сигурност”, ОД на МВР, специализираните дирекции, териториалните дирекции и самостоятелните териториални отдели на ДА”НС”.

Компетентността на органа, по чиято инициатива е поискано и компетентността на органа, разрешил използването на СРС също са обстоятелства, които подлежат на преценка за годността на събраните чрез СРС веществени доказателствени средства. Ако искането изхожда от некомпетентен орган, дори използването им да е разрешено от компетентен орган, това не може да санира допуснатото нарушение, защото законосъобразността на процедурата има сложен фактически състав: искане от компетентен орган и разрешаване отново от компетентен орган. Опорочаването на който и да е от елементите му, винаги ще води до изключване на вещественото доказателствено средство от доказателствената маса.

Реквизитите на искането са изчерпателно изброени в чл. 173 ал. 2 от НПК, като липсата на който и да е от тях може да доведе до неговото неуважаване от страна на органа, до който е отправено. При изготвяне на искането, прокурорът следва да съобрази, че заложените от него рамки в искането ще определят и параметрите на бъдещото разрешение, че съдът може да ограничи, но не и да разшири кръга на посочените в искането лица, обекти или способи. Ето защо трябва внимателно да обмисли контролирането на кои лица и обекти ще допринесе за разкриване на обективната истина и най-вече чрез кои оперативни способи ще го постигне, за да поиска от съда прилагането им.

Един от реквизитите на искането е посочване на лицата и обектите, спрямо които ще се прилагат СРС. Това поставя и въпросът за кръга лица, спрямо които принципно е възможно прилагането на СРС. В НПК няма регламент в тази насока, с изключение на защитения свидетел по чл. 123 ал. 7 от НПК, за който е предвидено изрично използване на СРС с цел опазване живота, здравето или имуществото на изброените в ал. 1 от същия текст на НПК лица. Подходът на законодателя води до извод, че при прилагане на този способ на доказване водещо е деянието – цели се разкриване на извършено престъпление, като специалните разузнавателни средства мога да се приложат спрямо всички лица и обекти, които ще осигурят постигане на тази цел. В ЗСРС има текст – чл.12, който определя кръга лица, спрямо които могат да е използват СРС и според мен същата би могла да се ползва и за нуждите на наказателното производство, въпреки липсата на нарочно препращане. Според същата СРС се използват по отношение на лица:

За които са получени данни и има основание да се предполага, че подготвят, извършват или са извършили тежки престъпления;

За чийто действия са получени данни и има основание да се предполага, че се използват от лицата по предходната хипотеза, без да им е известен престъпния характер на извършваната дейност;

Обекти за установяване самоличността на предходните две категории лица.

Практиката обаче налага едно ограничение, което пряко засяга процесуалната дейност на органите на досъдебното производство: след привличане на лицето като обвиняем, прилагането на специални разузнавателни средства е недопустимо. С акта на конституиране на обвиняемия в досъдебната фаза на процеса, той придобива визираните в чл. 55 от НПК процесуални права, в обсега на които е и възможността да даде обяснения по повдигнатото му обвинение.

Обясненията на обвиняемия се събират чрез разпит устно и непосредствено пред съответния орган, при спазване на установените с нормативния регламент на чл. 115, 116 и 138 от НПК предписания, които обезпечават валидността на гласния доказателствен източник, като не следва да се игнорира фактът, че доколкото обясненията съставляват и средство за защита, законът предоставя на лицето право да депозира обяснения във всеки един момент от наказателното производство, както и да се откаже от това. Логическа последица от изложеното е изводът, че в случаите на приобщаване на информация, предоставена от обвиняемото лице за обстоятелствата, включени в предмета на доказване, чрез способ, различен от разпита на обвиняемия, е налице заобикаляне на строго лимитираните в процесуалния кодекс правила за събиране и проверка на доказателства.
### Разрешение за използване на специални разузнавателни средства. 
Една от гаранциите срещу злоупотребата със специални разузнавателни средства е предвиденият съдебен контрол при използването им. Компетентни да разгледат искането за използване на специални разузнавателни средства са:

- Председателят на окръжен съд или изрично оправомощен от него заместник председател;

- Председателят на съответния военен съд или изрично оправомощен от него заместник председател;

- Председателят на специализирания наказателен съд или изрично оправомощен от него заместник председател;

- Председателят на апелативен съд или изрично оправомощен от него заместник председател.


Първите три органа са родово и местно компетентни да се произнасят по искания на прокурори от съответните районни и окръжни, военни или специализирана прокуратури. Само по отношение на апелативния съд компетентността е определена с оглед личността на лицето, спрямо което се иска прилагане на СРС – съдия, административен ръководител или негови заместници в съответния окръжен съд, който е компетентен да издаде разрешение с оглед правилата на местната компетентност. Този подход на законодателя е логичен и от една страна изключва съмнения за предубеденост, а от друга – осигурява бързина, прескачайки продължителната процедура по отвеждане на съда, до което неминуемо би се стигнало.

Актът, с който се произнася компетентният орган, е разпореждане и независимо от решението му: да разреши или откаже използване на СРС закона поставя към него изискване – да бъде мотивиран. Това означава в него да се съдържа обективирана преценка на въпросите по чл. 172 ал. 2 от НПК: налице ли са предпоставките, обосноваващи законосъобразно прилагане на СРС, ясно и недвусмислено посочване на разрешените оперативни способи, лицата и/или обектите, спрямо които ще се прилагат. Съдът може да се произнесе положително по част от поисканите за прилагане оперативни способи и лицата/обектите, спрямо които ще се прилагат и да отхвърли други. Няма право на преценка извън зададените в искането параметри, дори и да е убеден, че чрез други способи по-успешно ще бъде постигнат целения резултат.

Необходимо е да се изясни и въпросът въз основа на какви материали съдът взема своето решение. Това става единствено въз основа на искането и приложенията към него. Този извод следва както от нормата на чл. 173 от НПК, която изисква искането да е писмено и мотивирано, съдържащо в пълнота информацията, необходима на съда, за да постанови разпореждането си и за което е посочено, че се депозира в съда без делото, така и по аналогия с други сходни норми в НПК.

С чл. 174 ал. 4 от НПК съдът е задължен да се произнесе незабавно след получаване на искането. В практиката като незабавно се приема произнасяне в деня на депозиране на искането. С оглед гарантиране на бързина в тази процедура е препоръчително провеждането на предварителна комуникация между органа по искане и този по разрешаване, но само относно техническите въпроси: кой в момента е орган по чл. 174 ал. 1-5 от НПК, какви са служебните му ангажименти, евентуално съществуващи вътрешни правила по депозиране и разглеждане на такива искания, с които да се съобрази прокурора. Актът на съда за разрешаване на използване на СРС е съществен елемент от фактическия състав по прилагане на СРС.

В НПК е предвидено и едно изключение от правилото използването на СРС да става само след разрешение на съда и това нормата на чл. 173 ал. 4 от НПК. При прилагане на оперативния способ "разследване чрез служител под прикритие" е развита хипотеза за стартирането му по разпореждане на наблюдаващия прокурор, но само ако това е единствената възможност за осъществяване на разследването. Гаранцията за законност в случая се осъществява чрез въвеждане на срок от 24 часа, в който ако не бъде получено разрешение, дейността се прекратява, а получената информация се унищожава по решение на съда.
### Ред и срок за прилагане на специалните разузнавателни средства.
По отношение на прилагането на СРС, чл. 175 ал.1 от НПК след като определя кой има право да ги прилага – съответните структури в МВР и ДАНС, препраща към ЗСРС, глава ІІІ „Осигуряване и прилагане на СРС”. За да започне обаче прилагането им, не е достатъчно разрешението на съда. Към него следва да се добави още един елемент и това е писменото разпореждане на изрично посочени в чл. 175 ал. 2 от ЗСРС лица: министъра на вътрешните работи или писмено оправомощен от него заместник–министър, съответно председателят на ДАНС или писмено оправомощен от него заместник-председател. Делегиране на компетентност от министъра на вътрешните работи/председателят на ДАНС към техни заместници не е необходимо, когато титулярите отсъстват и са замествани от определен с писмена заповед заместник. Органът, който ще издаде това писмено разпореждане определя службата, която ще прилага СРС. Параметрите на това разрешение са изцяло съобразени с тези на разрешението на съда. При положение, че се установи отклонение, събраните чрез СРС доказателства няма да бъдат валидни и няма да могат да се ползват за нуждите на доказването. В чл. 17 от ЗСРС е предвидена възможност за прилагане на СРС преди получаване на разрешение от министъра, но в рамките на срока на издаденото от съда разрешение. Използването на тази възможност е обвързано с изискване за неотложност и незабавно уведомяване на Министъра на МВР/Председателя на ДАНС или оправомощените им заместници.

Изготвянето на веществени доказателствени средства чрез използване на специални разузнавателни средства изисква задължително наличието на две категории писмени разрешения от компетентните органи относно реда, начина и средствата за използването им. Тези разрешения имат различно правно значение за валидното събиране на доказателствата. Разрешението, дадено от органа по чл. 111а НПК е необходимо условие за използването на специалните разузнавателни средства към момента на събирането на веществени доказателствени средства чрез специални разузнавателни средства, поради което наличието му към този момент е абсолютно основание за валидност на доказателствените средства в процеса, събрани чрез този способ. Разрешението на министъра на вътрешните работи по чл. 111б НПК има единствено за цел осигуряване на техническото изпълнение на първото разрешение. Законосъобразното събиране на веществени доказателствени средства чрез специални разузнавателни средства поначало изисква разрешението за техническото им обезпечаване да предхожда започването на използването им. В случаите, когато това разрешение го последва, но използването е започнало съгласно срока и вида на СРС, определени от първото разрешение по чл. 111а НПК и технически се извършва от компетентните за целта дирекции на МВР, допуснатото нарушение не е от категорията на съществените.”

Много важна характеристика на СРС е ограничаването им във времето. В чл.175 ал. 3-4 от НПК законодателят е заложил принципно двумесечен срок, с възможност за удължаване най-много до 6 месеца. Редът за удължаване е идентичен на този по издаване на разрешение. Спазването на срока има пряко отношение към процесуалната годност на събраните чрез СРС доказателства: събраните извън срока данни не мога да бъдат ползване за целите на доказване.
### Изготвяне на веществени доказателствени средства.
Веществените доказателствени средства са това, което представлява интерес за правораздавателните органи, тъй като ако са валидно събрани, те се включват в доказателствената маса и подлежат на оценка - самостоятелна и в съвкупност с другите доказателства. За да бъдат валидни е необходимо спазване на предвидения в ЗСРС ред за изготвянето им.

Изготвянето им е уредено в чл. 176 НПК, чл. 132 НПК и глава ІV от ЗСРС. Според установения ред, резултатите от прилагането на СРС се отразяват на хартиен или друг носител от органа, който ги прилага, след което незабавно се изпращат на органа, който е направил искането за използване на СРС – по досъдебното производство е наблюдаващият прокурор. Негово е задължението да проучи съдържанието на информацията на предоставения му носител и с оглед на установеното, да прецени дали е необходимо изготвянето на веществени доказателствени средства и протокол, отразяващ неговото изготвяне. Уведомлението за необходимостта от изготвяне на ВДС е обвързана със срок, т.е. прокурорът разполага само с 10 дни след прекратяване на прилагането на СРС, в които да упражни това свое правомощие /чл.27 ал.2 от ЗСРС/. ВДС се изготвят от органа по прилагане на СРС, като в НПК - чл.132 от НПК е регламентирано отразяването на ВДС в нарочен протокол. Съдържанието на протокола следва да е съобразено изцяло с изискванията на цитираната норма, тъй като това са условията за неговата валидност. Протоколът се подписва от ръководителят на структурата, изготвила ВДС. Предвидено е към него да се приложат всички писмени документи, удостоверяващи законосъобразността на процедурата по разрешаване на СРС и събраните чрез тях доказателства – чл.132 ал.3 НПК. Неразделна част от този протокол са ВДС, които се прилагат към делото. Регламентиран е и броят екземпляри, в който се изготвят ВДС - два, по един за прокурора и съда, и срок за изпращането им – 24 часа след изготвяне на ВДС. Допустимо е по искане на прокурора броят им да бъде повече, но само в случаите на чл. 177 ал. 3 от НПК – за целите на друго наказателно производство.

В практиката е обсъждан въпросът за годността на ВДС, за изготвянето на които органът по прилагането, а не преводач, е извършил превод от чужд език, на който са провеждани подслушаните разговори, на български език. ВКС е приел, че с изготвянето по този начин на ВДС не е допуснато процесуално нарушение, тъй като НПК не съдържа изискване към лицата, изготвящи и възпроизвеждащи ВДС да бъдат назначавани като преводачи, когато информацията от използването на СРС е на чужд език.

Служителят, изготвил протокола, в който са възпроизведени ВДС, както и неговият ръководител носят отговорност за верността на отразеното и съответствието в съдържанието.
### Доказателствена сила на данните, получени при използване на СРС.
Този въпрос е изрично регламентиран в чл. 177 от НПК и като принцип е изведено положението, че обвинението и присъдата не мога да се основават само на данни от специални разузнавателни средства. Това законодателно решение е съобразено със спецификата на тези доказателствени средства – без знанието на лицето, със засягане на негови конституционни права като: лична неприкосновеност, неприкосновеност на жилището, на кореспонденцията и др. Ако събраните в хода на процеса обвинителни доказателства почиват само на използвани СРС, без други доказателства, е недопустимо да се внесе обвинителен акт, съответно да се постанови осъдителна присъда. Защо забраната я отнасяме и към обвинителния акт? Защото в самата норма е посочено, че обвинението не може да се основава само на данни от СРС. А обвинение се повдига с обвинителния акт пред съда. Ето защо извършвайки действията след приключване на разследването и решавайки въпроса за по нататъшния ход на делото, прокурорът следва да обсъди доказателствата и през призмата на начина им на събиране – ако това е само чрез СРС, то тогава той не би следвало да внесе делото с обвинителен акт в съда.

Законодателят в разпоредбата на чл. 177 ал.1 НПК е ограничил и ползването на резултати, получени извън направеното искане по чл. 173 от НПК – само в рамките на искането по чл. 173 НПК, но без да го абсолютизира: „освен ако не съдържат данни и за друго тежко умишлено престъпление по чл. 172, ал. 2”. Редакцията на нормата позволява да се направи извод, че няма значение лицето, за което се отнасят събраните данни – достатъчно е престъплението да е тежко и да е сред лимитативно посочените в чл. 172 ал. 2 от НПК. За да бъде използвана тази процесуална възможност, отговорността пада на структурата, която прилага използването на СРС и по силата на това има право да го прекрати, ако не дава резултат, както и на прокурора, който преценява необходимостта от изготвянето на ВДС. Тяхно е задължението да изследват цялата налична информация и ако в рамките на разрешението по конкретното дело са установени данни и за друго тежко умишлено престъпление, да осигурят изготвяне на ВДС и за него.

Рационално и практически ценно е и законодателното решение по чл. 177 ал. 3 от НПК. С него се позволява данните, получени при ползване на специални разузнавателни средства да могат пряко да се ползват в процеса по доказване по друго наказателно производство. Именно в тази връзка в НПК е допуснато по искане на прокурора да могат да се изготвят повече екземпляри от ВДС, които да се приложат към други досъдебни производства, по които могат да подпомогнат процеса на доказване. В същия дух е и възможността за целите на наказателното производство да могат да се ползват данните, получени по искане от орган по чл. 13 ал. 1 от ЗСРС - извън хипотезата на образувано досъдебно производство. Идеята за допустимостта и на тези данни в наказателния процес произтича от реда, по който се придобиват - той е идентичен с реда, по който се осигуряват и тези в рамките на досъдебното производство, при същите гаранции за законност. Ползването им за доказване на тежко умишлено престъпление, а не за целта, за която са били събирани, не засяга правата на лицата в степен, различна от тази ако това би било сторено в рамките на образувано досъдебно производство по искане на прокурор.
