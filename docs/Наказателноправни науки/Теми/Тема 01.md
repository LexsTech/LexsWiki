---
title: Въпрос 1
---

# **Въпрос 1. Обща характеристика на наказателното право. Предмет, метод и система на наказателноправната наука.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2001.mp3" type="audio/mpeg">
        </audio>
    </div>

## **Понятие за българско наказателно право.** 
### Същност (определение) и особености на наказателното право
Най-общо **правото** е съвкупност или система от правила за поведение на хората в обществото, установени или санкционирани от държавата и отразяващи волята на законодателя, чието спазване от правните субекти се гарантира от възможността да се използва държавна принуда.

### Основни особености на наказателното право
Основните особености на наказателното право, чрез които то може да бъде определено, се извличат от основните особености на общото понятие за правото. Система от правни норми, регулиращи обществените отношения, породени (само) от извършване на престъпления. Преди всичко трябва да се има предвид, че правото е система от норми, уреждащи отношенията между хората в обществото. Специфичното за наказателното право от тази гледна точка е, че то урежда обществени отношения, които се пораждат само при извършването на престъпления. Нормите на НП се установяват от държавата.

Втората обща особеност на правото е, че то е съвкупност от норми, които се установяват или санкционират от държавата.

Санкционирането е способ за придаване сила на държавна воля на съществуващи обичайни правила или на установена съдебна практика (съдебни прецеденти). Проблемът е, че при него забраните не се формулират достатъчно ясно и недвусмислено. 
Установяване на правни норми от държавата – сложен процес по формулиране на правила за поведение от компетентните държавни органи посредством специални актове, които те са оправомощени да издават. Установяването като способ за изразяване на държавна воля дава възможност запретите да бъдат ясно и точно посочени.

В съвременните европейски правни системи наказателното право винаги е установена държавна воля. 

**Защитават интересите на цялото общество**. Третата основна особеност на правото е, че то е **въздигната в закон воля** на законодателя. 

Обществената опасност на забранените от НП деяния, обаче, е тяхно обективно качество и най-често не е свързана с отразяване на интересите на отделните класи или групи в обществото. Тя **отразява противоречието на тези прояви с интересите на обществото като цяло**. 

Това обяснява защо най-често наказателноправните норми се приемат с **консенсус** в парламента, въпреки че по Конституция е достатъчно да изразяват волята на парламентарното мнозинство към момента на приемането им.
### Неспазването им води до търсене на наказателна отговорност 
Последната основна особеност на правото е, че съобразяването с предписанията на неговите норми **е гарантирано от възможността да се използват специфични мерки на държавна принуда**. 

Във връзка с тази особеност на правото се проявява **спецификата на наказателното право.** То използва най-тежката форма на държавна принуда – **наказанието.** Наказанието се свежда до принудително засягане на основни лични или имуществени права на субекта. 

Във връзка с използването на наказанието всяка държава създава **сложен апарат от органи, специално натоварени** с осъществяването на **наказателна отговорност.** 
### Определение за наказателно право 
**Наказателното право** е система от правни норми, регулиращи обществените отношения, породени от извършване на престъпления, които норми са установени от държавата, защитават интересите на цялото общество и чието неспазване води до търсене на наказателна отговорност от извършителите на престъпленията. 

### Елементи на определението за НП
1. Система от правни норми, регулиращи обществени отношения;
1. Обществените отношения са породени от извършване на престъпления;
1. Нормите:
   1) са установени от държавата,
   1) защитават интересите на цялото общество
   1) неспазването им води до търсене на НО от извършителите на престъпленията.

### Предмет на наказателното право
Една от основните характеристики на всеки правен отрасъл е неговият предмет. Този на наказателното право следва да бъде очертан въз основа на общото понятие за предмет на правото, който се свежда до съвкупността от обществени отношения, които са регулирани от дадена правна система.

**Предмет на наказателното право:** под предмет на наказателното право следва да разбираме системата от обществени отношения, които се пораждат при извършването на престъпления и които са свързани с наказателната отговорност на техните извършители.
### Основните особености на предмета на НП
**Основните юридически** факти в НП са **отрицателни прояви,** които увреждат или застрашават съществуващи към момента на извършването им обществени отношения. НП се интересува от **положителните прояви** на хората само в отделни случаи, които за него са по-скоро **изключение** (деянията, извършени при неизбежна отбрана, крайна необходимост; положителното поведение на дееца, визирано в поощрителните разпоредби на НК). По тази си особеност НП се различава от тези клонове на правото, даващи поначало позитивна уредба на обществените отношения. 

**Проявите**, които са основните ЮФ за НП (престъпленията), **засягат отрицателно съществуващите обществени отношения** **в сравнително висока степен**. По тази особеност НП се отличава от другите клонове на правото, които също се интересуват от отрицателните човешки прояви, но степента на обществена опасност там е значително по-ниска. (административни нарушения, данъчните нарушения, митническите нарушения и пр.)

**Престъпленията** **могат да засягат отрицателно практически** **всички области на обществения живот**. Поради това **НП** има **универсална охранителна функция.**

Пример: едно непредпазливо убийство в следствие на нарушаване на правилата за движение от гледна точка на ГП е деликт, от гледна точка на АП е нарушение на правилата за движение, от гледна точка на наследственото право смъртта е основание за откриване на наследство, а нарушението на правилата за движение е факт, който може да обоснове дисциплинарно уволнение в трудовото право. Но **защитата на човешкия живот**, включително и чрез превантивно въздействие срещу неговото увреждане, спада към предмета на наказателното право.

**Наказателното право** има **свое специфично обществено предназначение**, отразено в чл. 1, ал. 1 НК, според който „Наказателният кодекс има за задача да защитава от престъпни посегателства личността и правата на гражданите и цялостния установен в страната правов ред.“ Тази разпоредба набляга на защитата на личността и правата на гражданите, но по същество става въпрос **за защитата на** **цялостния установен в страната правов ред.** 
### Метод на наказателното право
Всеки клон на действащото право се характеризира и с още една особеност – използвания метод на регулиране на обществените отношения.

Определение за метод на правно регулиране: От философска гледна точка **методът на правно регулиране** поначало включва съвкупността от средствата или способите, с които се постига определен резултат при регулирането на обществените отношения, както и начинът на тяхното използване. 

**Наказателната санкцията като основно средство на НП**. **Основното средство**, с което си служи наказателното право, е **наказателната санкция.** Определение за наказателна санкция – тя се свежда до принудителното засягане на правата и интересите на престъпния деец по начин и в степен (размер), предвидени в закона.
### Основни особености на наказателната санкция
Извършеното престъпление е основният ЮФ, който поражда наказателното правоотношение между дееца и държавата. Наказателната санкция е **реакцията** на обществото срещу отрицателното засягане на определени обществени отношения. Тя е **основното средство за регулиране** на породените от престъплението отношения.

Наказателната санкция **винаги** е **мярка на държавна принуда**. Това означава, че престъпникът е длъжен да търпи засягането на неговата правна сфера. Специализираните държавни органи въздействат върху нея по начин и ред, предвидени в закона, независимо от волята на престъпника. 

Наказателната санкция е израз на **категоричната недопустимост** и подчертава **моралната укоримост** на престъплението и на престъпния деец. Държавата възприема престъплението като едно негативно и недопустимо поведение. 

Наказателната санкция отразява и обществената необходимост **да се окаже въздействие върху престъпника** в посока на неговото поправяне, превъзпитание и сплашване. Така ще се промени нагласата на престъпника към установения правов ред, а тази промяна ще послужи като задръжка за бъдещи престъпни прояви. 

Освен това наказателната санкция **въздейства** **предупредително и възпитателно за всички членове на обществото**. Тя от една страна уведомява гражданите какво не бива да вършат, а от друга страна предупреждава за отрицателните последици, които ще трябва да понесат, ако не се съобразят с установената забрана. 
### Други средства, с които си служи наказателното право 
Възможност за освобождаване от наказателна отговорност, като тя бъде заменена с **възпитателни мерки**, която е предвидена още в чл. 1, ал. 2 НК. 

Възможности за **отнемане** в полза на държавата на:

1. Средствата на престъпленията – цели те да не се използват за изв. на друго престъпление.
1. Придобитото чрез престъпление – насочено е към ликвидиране на възможността за извличане на облага от извършено престъпление;

**Възможност за прилагане на принудителни мерки** по отношение на лице, изпаднало в състояние на невменяемост след извършване на престъплението – целта е то да бъде излекувано.
### Специфични особености на начина за регулиране на наказателните отношения (начина на регулиране в наказателното право)
Деянията, обявени за престъпления, се посочват в закона: чрез това се установява забрана за определено поведение. 

В закона се посочват и наказанията, които ще се налагат, ако бъде извършено дадено престъпление: Наказанието е обществена реакция срещу извършено престъпление.

От какво зависят видът и размерът на наказанието? Видът и размерът на наказанията **зависят** преди всичко от **вида, значението и степента на засягане на обществените отношения**. Различните обществени отношения имат различно обществено значение и тяхната закрила чрез наказанието се осъществява в различна степен на обществената значимост. Видът и размерът на наказанието зависят също така и **от характера, естеството и значението на извършеното деяние.**

**Съдържанието на отделните видове наказания също се установява в закона:** В закона (НК) се очертават правата и интересите на осъдения, които ще бъдат засегнати (ОЧ) и в каква степен (СЧ). Общата част на НК се посочва кои права и интереси на осъдения ще бъдат засегнати, когато му се налага даден вид наказание. 

**Наказанието се определя само от държавен съд:** Последната особеност на начина на регулиране в наказателното право е в обстоятелството, че наказанието се определя само от държавен съд, като правилата за това също са законоустановени. 
## **Основни принципи на наказателното право**
### Законност
При реализацията на наказателната отговорност е необходимо да не съществуват никакви съмнения и възможности за превратно прилагане на закона. Затова принципът на законността в наказателното право намира израз в **три положения (**трите изисквания на принципа**)**

### Законоустановеност на престъпленията 
Деянията, които са обявени за **престъпления** и са забранени под страх от наказание, трябва **да бъдат посочени в закон**, а не в друг нормативен акт. 

Това изискване е конституционно закрепено в разпоредбата на **чл. 5, ал. 3 КРБ –** „никой не може да бъде осъден за действие или бездействие, което не е било обявено от закона за престъпление към момента на извършването му”;

Чрез законоустановеността на престъпленията се създава гаранция:

1. че няма да се подхожда безотговорно към криминализирането на определени деяния, чиято обществена опасност не оправдава използването на наказателна репресия. 
1. Намалява се и възможността за престъпления да се обявяват деяния, чиято забрана е в интерес на тесен кръг хора. 

### Законоустановеност на наказанията

**Наказанията**, като принудително засягане правата на виновните за извършване на престъпления, трябва също **да бъдат предвидени в закон**. 

В закона трябва точно да се очертаят **кои права** на осъдените **ще бъдат засягани** (обща част) и **в каква степен** ще става това (особена част). Това е възприет принцип в правовите държави.

Случаите на освобождаване от наказателна отговорност или от изтърпяване на наложеното наказание също трябва да са уредени в закон.

Накрая принципът на законността предполага случаите на освобождаване от наказателна отговорност въобще и на освобождаване от изтърпяване на наложено наказание също да бъдат уредени в закон.

Чл. 1, ал. 2 НК „За осъществяване на тази задача Наказателният кодекс определя кои общественоопасни деяния са престъпления и какви наказания се налагат за тях и установява случаите, когато вместо наказание могат да бъдат наложени мерки за обществено въздействие и възпитание.”

Логика: След като престъплението и наказанието са законоустановени и освобождаването от наказателната отговорност също трябва да е законоустановено. 
### Принцип на демократизма
Наказателното право трябва да защитава интересите на цялото общество, на всички субекти, които се намират под българска юрисдикция 

Не може интересите на определена категория субекти да се защитават по-добре от интересите на друга, т.е., че определени **интереси** трябва да бъдат **защитавани** **винаги в една и съща степен**, независимо от субектите, на които принадлежат.

Равенство на гражданите пред закона. Конституционно закрепено изискване – **чл. 6, ал. 2 КРБ**: „Всички граждани са равни пред закона.”

Равенството пред закона изисква:

1. установените в закона **забрани** да са **адресирани** към **всички хора**, по отношение на които се разпростира действието на българския закон;
1. предвидените в закона наказания **да се прилагат еднакво за всички извършители** на престъпленията от съответния вид.

### Принцип на хуманизма 

Съчетание на принудителното и възпитателното въздействие върху престъпния деец. Преди всичко хуманизмът в НП означава **съчетание на принудително и възпитателно въздействие** върху престъпния деец. Така наказанието не остава само голо възмездие, а се търси възможност за превъзпитание на престъпника и възвръщането му в обществото. 

Наказанието да е подчинено на определени цели. На второ място хуманизмът изисква наказанието да бъде подчинено на определени цели, т.е. на определени обществени резултати, към които държавата се стреми при неговото използване. 

В Чл. 36 НК са посочени целите на наказанието (само ал. 3 няма нищо общо – систематична грешка)

Чл. 36. (1) Наказанието се налага с цел: 1. да се поправи и превъзпита осъденият към спазване законите и добрите нрави, 2. да се въздействува предупредително върху него и да му се отнеме възможността да върши други престъпления и 3. да се въздействува възпитателно и предупредително върху другите членове на обществото. (2) Наказанието не може да има за цел причиняване на физическо страдание или унижаване на човешкото достойнство. (3) В Република България няма смъртно наказание.

**Стремеж към стесняване на приложното поле на наказателната репресия**. Хуманизмът на НП намира израз и в стремежа към стесняване на приложното поле на наказателната репресия. Идеята е целите на наказателната политика на държавата да се постигнат и интересите на обществото да са запазени от престъпни посегателства, като принудата се използва в най-малка степен.

**Използването на репресията все пак трябва да се съобрази и с осъщественото засягане правата на пострадалите от престъпленията.** Не би било хуманно, ако стремежът към стесняване на репресията, става за сметка на закрилата на жертвите. Несправедливо леките наказания ще ги унизят. 
### Принцип на интернационализма 
Всяка съвременна наказателноправна система трябва да защитава общочовешките ценности – мир, права на хората, опазване на околната среда и пр. 

Съвременната престъпност все повече се интернационализира и логично противодействието срещу нея също. Интернационализирането на престъпността налага обединяване на усилията на много или дори на всички държави. Тъй като този вид престъпност е трансгранична и интернационална е логично и противодействието да е такова.
## **Предмет, метод и особености на наказателноправната наука**
### Предмет на наказателноправната наука
Действащото наказателно право, неговите норми, принципи и институти, престъплението и наказанието като общи категории, наказателната отговорност, отделните видове престъпления и наказания. (Основен предмет). Към предмета на НПН трябва да отнесем и разкриването на **общественото съдържание** на действащите наказателноправни норми, тяхната общественоисторическо обусловеност. Науката за наказателното право изследва неговите норми **като правно средство** за постигане на определени обществени цели. Към предмета на НПН следва да се отнесе и **изучаването на чуждия опит.** 

### Теоретична основа на наказателноправната наука
Тя е разнообразна. Наказателноправната наука използва и се опира на познанията, формирани в областта на Общата теория на правото, тъй НПН е една правна наука. Познанията относно общите закономерности в развитието на човешкото общество, тъй като престъплението и наказанието са обществени явления. Познанието за позитивноправната уредба на съществуващите обществени отношения във връзка с универсалната охранителна функция на НП. Познанията, които дават такива неюридически науки като медицината, психиатрията, психологията и пр.

### Метод на наказателноправната наука – характеризира се с няколко особености
В основата на метода на тази наука стои изискването явленията да се разглеждат в тяхната многостранна връзка и взаимодействие. При това винаги трябва да се има предвид и постоянното развитие на явленията в обществото, като това важи и за НП. Неговите норми отразяват различни аспекти на обществената действителност и то търпи непрекъснато развитие. При изучаването на НП трябва да се отчете и диалектическата връзка между качество и количество – определени явления се променят количествено в дадени качествени рамки, но също така че определени количествени явления може да се отразят на качеството.

Трябва да се отчете и неразривната връзка с реално съществуващите обществени отношения. Най-точния критерий за верността на една теория е нейната проверка в практиката. Поради това и НПН най-подробно и задълбочено изучава съдебната практика. 
### Система на науката за наказателното право
Системата на НПН се определя в значителна степен от предмета на нейното изследване. Ето защо и тя, също като материалното наказателно право, се дели на **две основни части** – наука за общата част на НП и наука за особената част на НП.

### Наука за общата част на НП
Науката за общата част на НП се опира главно на основните групи правни проблеми, които са уредени в общата част на НК, като се съобразява и с определени теоретични и методологични изисквания. Поради това тя се разделя на **няколко дяла**, наричани още **учения**. 

**Учение за наказателния закон (първата група проблеми)**. Изследване на наказателноправните норми, техните източници, видове, структура и предели на действие, както и до тълкуването им. 

**Учение за субекта на престъплението.** Това са проблемите, свързани с **престъпния деец**. Те включват материята, която търси отговор на въпросите кой може да извършва престъпление и съответно да отговаря наказателно за него. 

Тази материя е от съществено значение за НП. Това е подчертано от факта, че в общата част има отделна глава 3, наречена „Наказателно отговорни лица”.

**Учение за престъплението.** Третата най-обемна и съществена група проблеми се отнася до самото престъпление, неговите общи и специални особености, видовете престъпления и формите на престъпна дейност. 

**Учение за наказанието и за наказателната отговорност.** Накрая особено съществена група въпроси се отнасят до обществената реакция срещу извършеното престъпление. Това са въпросите, свързани с наказанието и с наказателната отговорност. Затова и този последен дял се нарича учение за наказанието и за наказателната отговорност. 
### Наука за Особената част на наказателното право
Науката за ОсЧ на НП също следва системата на тази част от кодекса. Тя включва изучаването на отделните видове престъпления, като това изучаване може да бъде улеснено, ако материята бъде систематизирана в няколко по-големи дяла, но в НК дялове няма. Групирането има теоретичен смисъл, защото дава възможност да се изведат общи характеристики на основните видове престъпления. 

## **Задачи на науката за наказателното право**
### Задачи и предмет на наказателноправната наука
Задачите на наказателноправната наука са свързани с двете основни функции на всяка една наука – обяснителна (познавателна) и практическа. 

От гледна точка на **познавателната насоченост** задачата на наказателноправната наука е да развива изследователска дейност, която създава и развива знания за престъплението и наказанието като обществени явления, за наказателната отговорност и за престъпността като цяло, за методите и средствата за борба с нея, за действащото наказателно право, за неговите принципи, норми и институти, за отделните видове престъпления.

Освен познавателна НПН има и своята **практическа насоченост**. На основата на познанието за наказателното право се развива и съвременното законодателство в тази област, както и конкретната практика по наказателни дела. 
## **Отношение на науката за НП към други сродни или близки науки**
НПН изяснява основните положения на материалното НП. Поради това тя е теоретичната основа относно основните категории и институти на НП, както и за отделните видове престъпления, които ползват всички правни науки. 

Доколкото основните категории на наказателноправната наука се използват от **наказателнопроцесуалната наука** и тази относно **изпълнението на наказанията,** теоретичните положения са едни и същи. Те заимстват познанието, формулирано в наказателноправната теория.

Някои от проблемите на материалното право, обаче, не могат да се решат без да се отчете тяхната връзка с определени процесуални институти и разпоредби. В тези случаи наказателноправната теория пък заимства постиженията на наказателнопроцесуалнта наука. 
### НПН и криминологията
Криминология – наука за престъпността, за нейните причини и условията, които я пораждат, за личността на престъпника, за пътищата и средствата за предотвратяване и противодействие на престъпността. НП широко се ползва от криминологичните данни за определяне и изясняване съдържанието на наказателноправните норми. НП определя кои деяния са престъпления, което е в основата на понятието „престъпност”, изучавано от криминологията.

Исторически криминологията започва да се развива като помощна наука за НП, като се съсредоточава предимно върху социалните аспекти на престъпността. Тази характеристика на наказателноправната наука дава основание да се приеме, че знанието за наказателното право е част от фундамента на правното познание въобще. Редица правни категории, които се ползват в другите правни отрасли – деяние, обществена опасност и т.н., са част от фундамента на правното познание въобще и те се изучават именно в сферата на НП теория.

