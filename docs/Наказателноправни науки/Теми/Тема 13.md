---
title: Въпрос 13
---

# **Въпрос 13. Единство и множество на деянието и престъплението. Множество престъпления и усложнена престъпна дейност. Основни форми на усложнена престъпна дейност – продължавано престъпление, продължено престъпление, двуактно престъпление, съставно престъпление, престъпление на системно извършване, престъпление, извършено по занаят.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2013.mp3" type="audio/mpeg">
        </audio>
    </div>

## **Множество престъпления и усложнена престъпна дейност.**
Общото понятие за престъплението по чл. 9, ал. 1 НК разкрива същността му като най-елементарен случай на престъпна дейност, т.е. когато едно лице, с едно деяние осъществи изцяло състава на едно престъпление. Тук говорим за единство на престъплението. Когато, обаче, едно лице извърши две или повече престъпления, говорим за **множество престъпления**. В сравнение с най-простия вариант тук имаме усложнение при престъплението.

### Наказателноправно значение на засягането на множество обекти от един субект
Наказателноправните проблеми при множество престъпления са свързани от една страна с въпроса за интензивността на обществената реакция и на използваната репресия по отношение на извършителите на две или повече престъпления, а от друга – с проблемите относно хуманността на наказателното право и с целите на наказанието и наказателната политика на държавата.

При множеството престъпения субектът въздейства и засяга отрицателно **различни обществени отношения,** които могат да бъдат еднородни или разнородни. Поради тази своя особеност материята за множеството престъпления се отнася до **формите на престъпна дейност** и до **тяхната наказуемост.** Затова НК я урежда в Общата част – Раздел 4 на Глава втора.
### Понятие за множество престъпления
НК не дава легално определение на понятието, но подробно определя различните видове множества от престъпления. Общото между тях е, че **едно лице е извършило две или повече престъпления.** Основният въпрос тук е за **мярата на наказателната принуда**, като се имат предвид две основни положения: **необходимостта на обществото да реагира** срещу всяко престъпление и изискването при тази **реакция да се използва само толкова наказателна репресия, колкото е необходима** за постигане целите на наказването, най-вече изискването наказателната отговорност да бъде подчинена на поправянето и превъзпитанието на лицата. (поправително и превъзпитателно въздействие)

**Основни видове множество престъпления**

Когато едно лице е извършило две или повече престъпления, особено наказателноправно значение има обстоятелството **дали върху него вече е въздействано принудително** с мерките и методите на НП и в каква степен. От гледна точка на миналото наказателното право въздействие върху субекта са възможни **две хипотези:**

**Съвкупност от престъпления** – налице е когато **деецът е осъществил всички престъпления преди да е осъждан с влязла в сила присъда** за което и да е от тях. Върху него не е оказвано никакво поправително и превъзпитателно въздействие. Правила за наказване и изтърпяване на наказанието – чл. 23-25 НК.

**Рецидив** – субектът извършва престъпление **след като** вече **е осъждан с влязла в сила присъда** за друго престъпление, извършено от него. С факта на предходното осъждане върху него е оказвано известно наказателноправно въздействие и въпреки това деецът е предприел отново друго престъпно поведение. Правилата за наказване и изтърпяване на наказанията са уредени в чл. 23-25 НК.
### Разграничение между множество престъпления и различните форми на усложнена престъпна дейност.
Възможно е при единство на престъплението да има усложнения в изпълнителното деяние на престъплението, отразено в съответния престъпен състав. Тогава говорим за **форми на усложнена престъпна дейност.** Такива са: сложното, трайното, продължаваното, двуактното престъпление, престъплението на системно извършване и престъпление по занаят. Всички форми на усложнена престъпна дейност имат една съществена обща особеност – при тях винаги се осъществява **само едно престъпление**, поради което на дееца се налага само едно наказание. А При множеството престъпления винаги са осъществени **най-малко две престъпления,** което е основание на субекта да се наложат толкова наказания, колкото престъпления е извършил.

## **Основни форми на усложнена престъпна дейност – продължавано престъпление, продължено престъпление, двуактно престъпление, съставно престъпление, престъпление на системно извършване, престъпление, извършено по занаят.**
### Видове престъпления в зависимост от формите на престъпна дейност.
В теоретичен план престъпленията могат да бъдат подразделени **във връзка с характера на изпълнителната дейност**. 

**Престъпления, осъществени с едно деяние** едно деяние е налице, когато деецът го е осъществил въз основа на **едно решение** и с него преследва **една** проста или комплексна **цел.**

**Обикновени** (прости) престъпления – наричаме тези престъпления, чието изпълнително деяние по начало включва само един ясно обособен акт. (отнемане на вещ при кражбата; запалване на имущество при палеж и др.).

**Двуактни престъпления** – изпълнителното деяние на двуактните престъпления включва два или повече разнородни акта, които, взети сами за себе си, не са въздигнати в престъпления (или поне един от тях не е), но осъществени заедно представляват самостоятелно престъпно посегателство. (пр. съставяне на неистински частен документ не е престъпно, но ако деецът след това го употреби като доказателство, осъществява престъплението по чл. 309, ал. 1 НК; изпълнителното деяние на изнасилването включва съвкупление, което само по себе си не е престъпно, но става такова, когато е съпроводено от принуда)

**Сложни (съставни) престъпления** – извършват се чрез съчетание на два или повече акта, но всеки от тях, взет сам за себе си, осъществява състава на друго престъпление. (грабеж, документна измама, длъжностно присвояване по чл. 202, ал. 1, т. 1 НК).

**Продължено престъпление** – това, при което деецът през известен период от време непрекъснато осъществява неговия състав, като през целия период съществува едно трайно престъпно състояние (противозаконно държане на наркотици/на огнестрелно оръжие; противозаконно лишаване от свобода; 97а НК : двуактно продължено) 1 субект - 1 деяние!

**С повече от едно деяние.** При тях отделните деяния се извършват въз основа на отделни решения, като с тях деецът може да преследва една или различни цели.

**Продължавано престъпление** – за продължавано престъпление говорим, когато деецът (един субект) извършва две или повече деяния, осъществяващи поотделно един или различни състави на едно и също престъпление (един конкретен обект), като проявите са извършени през непродължителни периоди от време, при една и съща обстановка и при еднородност на вината, така че последващите се явяват от обективна и субективна страна продължение на предшестващите (оценъчен критерий).

**Престъпления на системно извършване** – за тях е характерно, че деецът осъществява три или повече еднородни деяния, всяко от които, само за себе си, не е престъпление, но поради системността им ги обединява в едно престъпление (предоставяне на помещения за развратни действия – чл. 155)

Трябва да се различава от системното извършване на престъпление от даден вид, което е предвидено като квалифициращо обстоятелство при някои престъпления (чл. 366, ал. 2, т. 2 )

**Престъпления по занаят** – форма на усложнена престъпна дейност, осъществена чрез множество еднородни деяния, за чието извършване съществува специална правна уредба, които само като система засягат отрицателно даден вид обществени отношения, като чрез тях деецът се стреми да придобие противозаконно известни основни или допълнителни доходи. (използване на чужда интелектуална собственост)
### Продължавано и продължено престъпление
**Продължавано престъпление е** налице, когато две или повече деяния, които осъществяват по отделно един или различни състави на едно и също престъпление, са извършени през непродължителни периоди от време, при една и съща обстановка и при еднородност на вината, при което последващите се явяват от обективна и субективна страна продължение на предшестващите (чл. 26, ал. 1 НК). Особена форма на усложнена престъпна дейност, при която деецът оказва множество отрицателни въздействия върху непосредствения обект на даден вид престъпление, като така се стига до едно негово общо засягане.

### Обективни особености на продължаваното престъпление
Две или повече деяния (множество от престъпни прояви). Деянията да осъществяват поотделно един или различни състави на даден вид престъпление – може някои да осъществяват основния, а други специалните състави, тъй като те съдържат и признаците на основния. Обективна връзка между деянията! – необходимо е от обективна страна последващите да се явяват продължение на предшестващите. Ще е налице предимно, когато те са насочени срещу един и същ непосредствен обект, като всяко увреждане или застрашаване на този обект е част от едно общо негово отрицателно засягане. Най-често тази връзка се проявява при резултатните увреждащи престъпления, когато едни и същи непосредствен обект се уврежда на части, така че се причинява един общ престъпен резултат. Това обстоятелство може сравнително лесно да се установи и при престъпленията на поставяне в опасност. Макар и престъпният резултат да не е изрично посочен в съставите на формалните престъпления, те също имат своя непосредствен обект, който обективно може да бъде увреден или застрашен с няколко отделни деяния. По-нататък за обективната страна на продължаваното престъпление е характерно, че отделните деяния са осъществени при една и съща обстановка. Накрая обективна особеност на продължаваното престъпление е, че деянията са извършени през непродължителни периоди от време. 

### Субективни особености на продължаваното престъпление 
От субективна страна продължаваното престъпление се характеризира с две неща. **Еднородност на вината** – ще има, когато всички деяния са осъществени при една и съща форма на вина – умисъл или непредпазливост. Това изискване не изключва възможността отделните деяния да бъдат осъществени при различен вид вина от една и съща форма. **Субективна връзка между деянията** – последващите се явяват и от субективна страна продължение на предшестващите. Може отделните деяния да са осъществени въз основа на общо решение и насочени към обща цел или да се осъществяват в изпълнение на отделните решения, като са взети по сродни поводи и преследват сродни цели.

### Наказуемост на продължаваното престъпление
То е само едно и се налага само едно наказание, въпреки че включва няколко деяния. Когато продължаваното престъпление е резултатно, наказанието се определя съобразно включените в него деяния, взети в тяхната съвкупност и причинения от тях общ престъпен резултат. (чл. 26, ал. 2 НК). (това правило се прилага и когато някои от тях са маловажни è дейността е общ оп.)

Продължаващо престъпление на просто извършване – наказва се само съобразно включените в него деяния, взети в тяхната съвкупност. Когато отделните деяния осъществяват различни състави, правилото – чл. 26, ал. 3, а изключението е в 26, ал. 4 НК. Някои от деянията са довършени, а други представляват опит – ал. 5.
### Продължено (трайно) престъпление – друга форма на усложнена престъпна дейност.
**Определение** – престъпление, което се осъществява само с едно деяние, изразяващо се в бездействие или в съвкупност (съчетание) от действие и бездействие, при което субектът осъществява непрекъснато състава на престъплението през определен период от време, като създава по този начин едно трайно престъпно състояние, което продължава до неговото прекратяване.

### Особености на продълженото престъпление – три (кумулация)
Първата се отнася до изпълнителното деяние. Осъществява се само с едно деяние, основано на едно решение и насочено към постигане на една цел. Винаги съдържа бездействие – само него или съвкупност от действие и бездействие (пр. не плащане на издръжка по 183, злепоставяне по 138; противозаконно лишаване от свобода – вземане на заложници; наркотици)

Субектът осъществява непрекъснато състава на престъплението през определен период от време (започва с възникване на задължение за действие и продължава до момента на прекратяване на престъплението). Деецът създава едно трайно престъпно състояние, което продължава до неговото прекратяване.
### Отношение между продължавано и продължено престъпление
**Общи особености**

Усложнена форма на престъпна дейност и двете се осъществяват през известен период от време, като това е определило и общите им особености във връзка с режима за погасяване на наказателното преследване по давност. Според чл. 80, ал. 3 НК давността за преследване започва да тече от момента, в който продължаваното или продълженото престъпление, бъде прекратено.

**Разлики**

В броя на деянията – при трайното престъпление имаме само едно деяние, докато за продължаваното са необходими най-малко две отделни деяния. При трайното престъпление се създава престъпно състояние, което трае непрекъснато, докато между отделните деяния, съставляващи продължаваното престъпление, такова състояние няма. Може да се осъществи едно продължавано от две или повече трайни**.**
### Сложно (съставно) престъпление
**Определение за сложно престъпление:** форма на усложнена престъпна дейност, чието изпълнение включва два или повече акта, функционално свързани помежду си, обединени от едно решение и с които деецът преследва една и съща цел, като всеки от актовете сам за себе си, осъществява състава на друг вид престъпление.

**Особености на съставното престъпление**:

Изпълнителното деяние включва два или повече акта, които по обективните си признаци са разнородни – грабеж: деецът упражнява принуда в/у владелеца и отнема веща. Отделните актове са насочени срещу различни по характер обществени отношения. Непосредственият обект на едно сложно престъпление е комплексен. (принудата засяга свободата на личността, а отнемането на движимата вещ – условията за нормално упражняване правото на собственост).

Актовете са функционално свързани помежду си, т.е. единият от тях е начин, метод, средство или условие за осъществяването на другия. (принудата прави възможно отнемането на вещта).

Актовете се осъществяват въз основа на едно решение и с тях деецът преследва една и съща крайна цел – субективния елемент, който обединява проявите в единно изпълнително деяние (деецът решава да извърши престъплението, а неговата крайна цел е отнемането на вещта). Всеки от актовете, взет сам за себе си, осъществява основен или квалифициран състав на друг вид престъпление.
### Двуактно престъпление
**Определение:** форма на усложнена престъпна дейност, чието изпълнение включва два или повече акта, функционално свързани помежду си, които се осъществяват въз основа на едно решение и с тях деецът преследва една и съща цел, но всеки от актовете, взет сам за себе си, или не осъществява престъпен състав, или някои от тях не осъществяват такъв състав, а други осъществяват признаците на друг вид престъпление.

||**Сложно**|**Двуактно**|
| - | - | - |
|**Общо**|**Изпълнителното деяние включва два или повече акта, които по обективните си признаци са разнородни.**|Също|
||**Актовете са функционално свързани помежду си –** единият акт е начин, средство, метод, условие за извършване на другия акт|Също|
|**Различно**|**Всеки акт, сам за себе си, е престъпление**|**Всички или част от актовете не са престъпни.**|
**Особености:**

Изпълнителното деяние включва два или повече акта, които по обективните си признаци са разнородни. (пр. изнасилването по чл. 152, ал. 1, т.2 НК включва използване на принуда и съвкупление с пострадалата) – прилика със сложното. Актовете са функционално свързани помежду си – прилика със сложното. Всички или част от актовете не са престъпни. (съвкуплението поначало не е престъпление) – разлика със сложното.

Дори, когато някои от тях са престъпления, съчетанието им с останалите, непрестъпните, променя характера или степента на обществена опасност. Поради това законодателят ги обявява за отделен, нов вид престъпление.(пр. принудата е самостоятелно посегателство, но в съчетание със съвкуплението, се стига до засягане на половата неприкосновеност на пострадалата).

Форми на усложнена престъпна дейност – продължавано, продължено, сложно, двуактно, престъпление на системно извършване, престъпление по занаят – всички имат едно общо – при тях винаги се осъществява само едно престъпление и се налага едно наказание.

