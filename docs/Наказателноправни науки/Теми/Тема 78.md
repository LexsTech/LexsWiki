---
title: Въпрос 78
---
# **Въпрос 78. Правомощия на въззивния съд.**

## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2078.mp3" type="audio/mpeg">
        </audio>
    </div>

    
## **Правомощие на въззивната инстанция да отмени присъдата и да върне делото за ново разглеждане**
### Обща характеристика на правомощията на въззивния съд
Въззивната инстанция съчетава проверката на първоинстанционния акт с възможността да пререшава делото по същество. Затова въззивният съд притежава заместваща компетентност на първоинстанционния съд по същество на делото. Той проверява присъдата, като същевременно извършва „качествено еднаква” дейност с тази на първоинстанционния съд по събиране, проверка и оценка на доказателствата, по установяване на правилността на фактическите положения по делото и по обосноваността на направените изводи. Въззивният съд проверява събрания доказателствен материал и сам може да събира нови доказателства. Проверката се съчетава с възможността да се внесат съответни промени във фактическата обстановка при констатирани нарушения и непълноти. Така чрез контрола за правилност на присъдата се създава възможност за пререшаване на делото. 

Основната характеристика на въззивната инстанция като „втора първа инстанция” дава отражение и върху нейната компетентност. При въззивната проверка решаващият орган съчетава контролните функции с правомощията по същество. 

С оглед на основната задача на въззивното производство – проверка на присъдата, при съчетаването на контролни правомощия с такива по същество, водещите правомощия следва да бъдат контролните. Възможността въззивният съд да решава делото по същество е част от този тип проверка. Иманентна характеристика на контрола във въззивната инстанция е възможността да се пререшават основните въпроси на делото. Това е принципната разлика с другото редовно контролно производство по НПК – касационното, където ВКС проверява атакувания съдебен акт без да има възможност да пререшава делото по същество. 
### Подреждане на правомощията на въззивния съд
Правомощията на въззивния съд са уредени в чл. 334 НПК. Въззивният съд може:

1. да отмени присъдата и да върне делото за ново разглеждане на първоинстанционния съд;
1. да отмени първоинстанционната присъда и да постанови нова присъда;
1. да измени първоинстанционната присъда;
1. да отмени присъдата и да прекрати наказателното производство в случаите по чл. 24, ал. 1, т. 2 – 8а и 10 и ал. 5;
1. да спре наказателното производство в случаите по чл. 25;
1. да потвърди първоинстанционната присъда.

Последователността при подреждането на правомощията е нелогична – тя не отразява заложената идея за същността на съответния стадий. Подобно на прокурора в досъдебното производство в стадия действия на прокурора след приключване на разследването (чл. 242, ал. 1 НПК) и на съдът в стадия предаване на съд и подготвителни действия за разглеждане на делото в съдебно заседание (чл. 248, ал. 5 НПК) и тук подреждането е от нетипичните към типичното и важното. Нормално е първото да бъде – потвърждава първоинстанционната присъда, това е целта – законосъобразно развитие на делото, а отмяната на присъдата и връщането на делото за ново разглеждане е по изключение. Правилното подреждане на правомощията на въззивния съд (шест на брой) следва да бъде:

1. да потвърди първоинстанционната присъда.
1. да измени първоинстанционната присъда;
1. да отмени първоинстанционната присъда и да постанови нова присъда;
1. да отмени присъдата и да върне делото за ново разглеждане на първоинстанционния съд;
1. да отмени присъдата и да прекрати наказателното производство в случаите по чл. 24, ал. 1, т. 2 – 8а и 10 и ал. 5;
1. да спре наказателното производство в случаите по чл. 25.

Независимо от това по-правилно подреждане ще разгледамe правомощията по реда, по който са регламентирани в НПК.
## Правомощието на въззивния съд да отмени присъдата и да върне делото за ново разглеждане
Това правомощие на въззивния съд по своята същност е контролно-отменително и е нетипично за въззивната инстанция (характерно е за касационната инстанция). То прави нашата въззивна инстанция непълен въззив, като внася елементи на контролно-отменително производство в нея. След отмяната на присъдата за въззивния съд са възможни две хипотези.

### **Връщане на делото за ново разглеждане на прокурора**. 

Въззивният съд отменя присъдата и връща делото за ново разглеждане на прокурора, когато се установи, че престъплението, за което е образувано производството по тъжба на частния тъжител, е от общ характер – чл. 335, ал. 1 НПК.

До изменението на НПК през 2017 г. основната хипотеза за връщане на делото на прокурора беше когато на досъдебното производство е допуснато отстранимо съществено нарушение на процесуални правила, довело до ограничаване на процесуалните права на обвиняемия и неговия защитник. Тя вече не съответства на новата законодателна идея за преклузията на отстранимите съществени процесуални нарушения на досъдебното производство.

Сега уредената хипотеза в чл. 335, ал. 1 НПК е рядко срещана. За яснота ще посоча хипотезите при които едно деяние, което е квалифицирано като престъпление от частен характер, може да се окаже, че осъществява състав на престъпление от общ характер. Те могат да бъдат разделени на две групи – фактически и правни. 

Фактическите предпоставки са свързани с обстоятелствата, които се съдържат в тъжбата или са установени по делото. Възможно е твърдените обстоятелства в тъжбата в хода на производството да бъдат променени (например след назначаването на съдебно-медицинска експертиза да се установи, че увреждането на здравето представлява средна телесна повреда, а не лека) или в хода на съдебното следствие да се установят нови обстоятелства, които да променят фактическата обстановка. В тези случаи правната квалификация като престъпление от частен характер се явява невярна поради това, че същото е от общ характер. 

Правните предпоставки могат да бъдат материални и процесуални. Материалноправните са свързани с неправилна квалификация на извършеното деяние (например деянието е квалифицирано от частния тъжител като клевета, а то осъществява състава на набедяване). Процесуалните най-често се проявяват при преценката на събраните доказателства и правилността на доказателствените средства, с които са събрани. При неправилни процесуални действия може да се получи изключване на определени доказателства и това да промени фактическата обстановка по делото, а оттам и характера на извършеното престъпление.

Въззивният съд не може да отмени присъдата по ал. 1, ако няма съответен протест от прокурора, съответна жалба от частния тъжител или частния обвинител – чл. 335, ал. 4 НПК.

Това правило регламентира забраната за влошаване на положението на подсъдимия (забраната за reformation in pejus). Тя е трудно приложима в разглежданата хипотеза. Търсенето на наказателна отговорност за престъпление от общ характер винаги e влошаване на положението на подсъдимия в сравнение с реализирането на наказателна отговорност за престъпление от частен характер.

По принцип в тази категория дела не участва прокурор (изключение са хипотезите на чл. 48 и чл. 49 НПК) и частен обвинител. Това означава, че въззивният съд не може да отмени присъдата без съответна жалба на частния тъжител. Жалбата на частния тъжител не може да бъде „съответна“ (да се иска точно това, т.е. да се върне на прокурора понеже деянието осъществява престъпление от общ характер).

С оглед на забраната за reformation in pejus при образувано въззивно производство само по жалба на подсъдимия, въззивния съд в разглежданата хипотеза не може да отмени присъдата. Единствената възможност за защита на държавния интерес (с оглед на извършеното престъпление от общ характер) е искане на главния прокурор за възобновяване на наказателното производство.

### **Връщане на делото за ново разглеждане на първоинстанционния съд**. 

Въззивният съд отменя присъдата и връща делото на първата инстанция в случаите по чл. 348, ал. 3, освен ако сам може да отстрани допуснатите нарушения или те са неотстраними при новото разглеждане на делото – чл. 335, ал. 2 НПК. Основанията за отмяна на присъдата и връщане на делото на първоинстанционния съд е едно от касационните основания – отстранимо съществено процесуално нарушение. Изискването е въззивният съд сам да не може да отстрани или те са неотстраними при ново разглеждане. 

Въззивният съд не може да отмени оправдателна присъда и да върне делото на първоинстанционния съд, ако няма съответен протест от прокурора или съответна жалба от частния обвинител или частния тъжител – чл. 335, ал. 4 НПК. При упражняването на това правомощие на въззивния съд приложение намира забраната за reformatio in pejus.

**Разглеждане на делото от въззивния съд без повторно връщане на първоинстанционния съд**. Когато са налице повторно условията на ал. 2, въззивният съд не връща делото за ново разглеждане, а го решава по същество – чл. 335, ал. 3 НПК. Тази разпоредба е нова – от 2011 г. С нея законодателят направи опит за ограничаване на възможността делото да се „разхожда” многократно между отделните инстанции. Целта е процесуална икономия.

Вариантите за допуснати нарушения при повторната проверка са два: 

Решаващият орган установява същото съществено процесуално нарушение, **което е било констатирано при първото въззивно обжалване**. Касае се за нарушение от същия вид. Това се отнася най-вече за категорията на относителните съществени процесуални нарушения, които ограничават процесуалните права на страните (чл. 348, ал. 3, т. 1 НПК). По-малко вероятно е да има точно повторение на същото нарушение при абсолютните (например и при повторното разглеждане да няма протокол от съдебното заседание). Хипотетично е възможно да се повтори незаконният състав (пак поради различно тълкуване на отделни разпоредби – например при основанията за отвод по чл. 29, ал. 2 НПК) или липсата на мотиви (по-точно липсата на мотиви за някои от въпросите по чл. 301, ал. 1 НПК). 

Решаващият орган установява друго съществено процесуално нарушение, **различно от констатираното при първото въззивно обжалване**. Първоинстанционният съд е отстранил посоченото от въззивния съд, но е допуснал друго съществено процесуално нарушение по чл. 348, ал. 3 НПК. 
## **Правомощие на въззивната инстанция да отмени присъдата и да постанови нова присъда**
Това е типично (класическо) въззивно правомощие – контролно-решаващо. Това е израз на същността на въззивната инстанция като втора първа инстанция и инстанция по същество.

### Предпоставки 
Въззивният съд отменя присъдата и постановява нова присъда, когато се налага да:

1. приложи закон за по-тежко наказуемо престъпление, ако е имало обвинение за това престъпление в първата инстанция;
1. осъди оправдан подсъдим, ако е имало съответно обвинение в първата инстанция;
1. оправдае подсъдим, осъден от първоинстанционния съд 
1. да оправдае подсъдимия и да му наложи административно наказание, когато извършеното деяние се наказва по административен ред в предвидените в особената част на Наказателния кодекс случаи или когато съставлява административно нарушение, предвидено в закон или указ – чл. 336, ал. 1 НПК.

Двете **хипотези по чл. 336, ал. 1, т. 1 и 2 НПК** може да се каже **условно**, че са свързани с **„изменение на обвинението“** и развитието му във въззивната инстанция, тъй като въззивната инстанция не може да изменя обвинението. Условно може да се приеме за изменение на обвинението, защото съгласно чл. 287, ал. 1 НПК изменението на обвинението е налице когато следва да се приложи само закон за по-тежко наказуемо престъпление или има съществено изменение на обстоятелствената част на обвинението.

Това е случаят, в който съдът е приложил в присъдата закон за същото, еднаквото или по-леко наказуемо престъпление без да има изменение на обвинението от прокурора. Прокурорът е протестирал първоинстанционната присъда поради това – неправилно е приложен закона по отношение на квалификацията, т.е. протестът е съответен. Същото важи за оправдателната присъда.

Изискването „ако е имало обвинение за това престъпление в първа инстанция”. Това означава, че обвинението трябва да е по същите фактически обстоятелства и със същата правна квалификация. Ако не е имало такова обвинение в първата инстанция въззивният съд ще потвърди присъдата. Въззивният съд следва да се приложи закон за по-тежко наказуемо престъпление, без съществено изменение на обстоятелствената част на обвинението.

Когато пред въззивната инстанция се установи друга фактическа обстановка, различна от приетата от първоинстанционния съд, тя не може да доведе до съществено изменение на обстоятелствената част на обвинението поради принципната недопустимост на такова изменение. Възможно е тази нова фактическа обстановка да е по-тежка от установената в първата инстанция и да влошава положението на подсъдимия. В този случай въззивният съд, въпреки установената нова фактическа обстановка, следва да се произнесе в рамките на приетата в първата инстанция. Това произтича от забраната за изменение на обвинението във въззивната инстанция и е гаранция за правата на подсъдимия. 
### Забраната за влошаване на положението на подсъдимия (забраната за reformation in pejus).
Правомощията по ал. 1, т. 1 и 2 се упражняват, ако има съответен протест от прокурора, съответна жалба от частния тъжител или частния обвинител – чл. 336, ал. 2 НПК.

**Протестът на прокурора**, съответно **жалбата на частния тъжител или частния обвинител** следва **да са „съответни“**. Това означава, че с протеста на прокурора или жалбата на частния тъжител или частния обвинител следва да се иска от въззивния съд да приложи закон за по-тежко наказуемо престъпление при наличие на такова обвинение в първата инстанция. Само тогава въззивният протест или въззивната жалба ще бъдат съответни. 

По жалба на гражданския ищец забраната за влошаване на положението на обвиняемия не може да бъде преодоляна. 

При това правомощие на въззивния съд **правото на защита на подсъдимия** съществено **се затруднява**. При въззивната проверка подсъдимия се защитава срещу две различни правни квалификации на деянието – едната, дадена от прокурора в обвинителния акт или изменена по реда на чл. 287 НПК, която очертава предмета на делото, и втора, дадена от съда в съдебния акт. 

Независимо че фактите са едни и същи, защитата на подсъдимия във въззивната инстанция е разконцентрирана между двете квалификации. Интерпретацията на фактите е различна и зависи от правната квалификация, под която са подведени. Това затруднява съществено защитата на подсъдимия и поставя пред него трудната задача да се защитава едновременно по няколко обвинения (по по-тежкото, за което има обвинение в първата инстанция и за което прокурорът е протестирал и иска от въззивния съд да го осъди, и по второ, за което е осъден от първоинстанционния съд). 

Тази законодателна концепция не съответства напълно на стандартите на ЕКПЧ и на съдебната практика на Европейския съд по правата на човека. Изискването на чл. 6, ал. 3, б. „а” ЕКПЧ обвиняемият да бъде информиран в подробности за характера и причините за обвинението срещу него означава лицето да бъде осведомено не само за промяна във фактите (съществено изменение на обстоятелствената част на обвинението), но и за промяната в правната квалификация на деянието, предмет на обвинението. 
### Постановяване на нова присъда
Когато въззивната инстанция постановява нова присъда, прилагат се изискванията на чл. 305 – чл. 339, ал. 3 НПК. Разпоредбата на чл. 305 НПК е съдържание на присъдата. При постановяване на нова присъда от въззивния съд се прилагат всички правила за първоинстанционната присъда – подписване, обявяване, изготвяне на мотиви. След постановяване на новата присъда въззивният съд се произнася и по мярката за неотклонение, като прилага правилата за първата инстанция (чл. 309, ал. 2 – 4 НПК) – чл. 336, ал. 4 НПК.

## **Изменение на присъдата на първата инстанция. Потвърждаване на първоинстанционната присъда**
### Изменение на присъдата на първата инстанция
Изменението на първоинстанционната присъда е уредено в чл. 337 НПК. Хипотезите са разделени в две групи с оглед на влошаването на положението на подсъдимия, т.е. има ли съответен протест на прокурора, съответна жалба на частния тъжител или частния обвинител и тогава положението на подсъдимия може да се утежни, или няма съответен протест на прокурора, съответна жалба на частния тъжител или частния обвинител и тогава положението на подсъдимия не може да се влоши.

Има и трета група хипотези на изменение на първоинстанционната присъда (чл. 337, ал. 3 НПК), които не са свързани с влошаване на положението на подсъдимия. При тях въззивната инстанция се произнася относно мотивите и основанията за оправдаването на подсъдимия или по гражданския иск.

**При липса на съответен протест на прокурора, съответна жалба на частния тъжител или частния обвинител,** Въззивният съд може да:

1. намали наказанието;
1. приложи закон за същото, еднакво или по-леко наказуемо престъпление;
1. освободи подсъдимия от изтърпяване на наказанието съгласно чл. 64, ал. 1 или чл. 66 от Наказателния кодекс;
1. освободи подсъдимия от наказателна отговорност съгласно чл. 78 и 78а от Наказателния кодекс 
1. намали или отмени административното наказание – чл. 337, ал. 1 НПК.

Въззивният съд може да преквалифицира деянието, като приложи закон за същото, еднакво или по-леко наказуемо престъпление, само при условие, че не променя фактите, с които е сезиран и по които подсъдимият се е защитавал в първата инстанция. 

Когато контролният съд под претекст за преквалифициране на деянието основава решението си върху нови факти, необхванати от рамките на обвинението, той надхвърля правомощието си по чл. 337, ал. 1, т. 2 НПК и с извършената преквалификация осъжда подсъдимия по непредявено обвинение, като по този начин нарушава правото му на защита. 

Проблемно е правомощието по чл. 337, ал. 2, т. 2 НПК – да приложи закон за същото, еднаквото или по-леко наказуемо престъпление.

Проблемът е свързан с изискването на чл. 6 ЕКПЧ за справедлив процес, и по точно чл. 6, ал. 3, б. „а“ ЕКПЧ – всяко лице, обвинено в криминално престъпление, има в частност следните права:

**Да бъде незабавно и в подробности информирано за характера и причините за обвинението срещу него**. В практиката си Европейския съд по правата на човека в Страсбург разглежда преквалификацията на деянието в светлината на правото на справедлив процес – чл. 6, ал.3, б. „а“, вр. чл. 6, ал. 1 ЕКПЧ (Pélissier and Sassi v. France, no. 25444/94, Penev v. Bulgaria, no. 20949/04) и възможността на засегнатото лице да бъде уведомено за промяната в обвинението (в т. ч. и за промяна във фактите). В тази връзка европейските стандарти изискват на обвиняемия да е била предоставена възможност да упражни правата на защита (да подготви и ефективно да проведе своята защита) по новата квалификация.

Тази практика не кореспондира с позицията на законодателя за изменението на обвинението и по точно осъждането от първоинстанционния съд в присъдата за друго престъпление (друга квалификация на деянието), различно от това, за което е повдигнато от прокурора в обвинителния акт или изменено в съдебно заседание, когато следва да се приложи закон за същото, еднаквото или по-леко наказуемо престъпление, без да има изрично изменение. Това е застъпено в т. р. № 2 – 2002 – ОСНК, което е запазило действието си и при действащия НПК.

Тук липсва изискването „ако е имало обвинение за това престъпление в първа инстанция”. С оглед на правото на защита на подсъдимия и делото Пенев срещу България de lege ferenda следва да се предвиди такова изискване и тук.

**При наличието на съответен протест от прокурора, съответна жалба от частния тъжител или частния обвинител.** Когато има съответен протест от прокурора, съответна жалба от частния тъжител или частния обвинител, въззивният съд може да:

1. увеличи наказанието;
1. отмени освобождаването от изтърпяване на наказанието по чл. 64, ал. 1 или чл. 66 от Наказателния кодекс;
1. увеличи административното наказание и
1. наложи административно наказание, когато извършеното деяние се наказва по административен ред в предвидените в особената част на Наказателния кодекс случаи или когато съставлява административно нарушение, предвидено в закон или указ – чл. 337, ал. 2 НПК.

При това правомощие положението на подсъдимия се влошава и затова следва да е налице съответен протест на прокурора или жалба на частния тъжител или частния обвинител. „Съответен“ означава да се иска точно това – конкретното утежняване на положението на подсъдимия.

**Произнасяне от въззивния съд само относно мотивите и основанията за оправдаването на подсъдимия или по гражданския иск.** Въззивната инстанция може да се произнесе и само относно мотивите и основанията за оправдаването на подсъдимия или по гражданския иск – чл. 337, ал. 2 НПК.

Правомощието да измени мотивите и основанията за оправдаване се среща рядко в практиката като самостоятелно. Порокът в мотивите и основанията за оправдаване се съчетава с някое друго нарушение, което най-често води до непълни, неясни или противоречиви мотиви. Тогава контролният съд приема, че липсват мотиви, което е абсолютно съществено процесуално нарушение – чл. 348, ал. 3, т. 2, предл. 1 НПК, и води до отмяна на съдебния акт и връщане на делото за ново разглеждане. Систематичното място на това правомощие в чл. 337 НПК определя и неговото съдържание като възможност въззивната инстанция да измени първоинстанционна присъда като приеме крайния извод на долната инстанция за оправдаването на подсъдимия, но да измени мотивите и основанията за това. Това правомощие на въззивния съд се доближава по съдържание към потвърждаване на присъдата – чл. 338 НПК.

Основната задача на това правомощие на въззивния съд е да премахне всяко съмнение в причините, довели до оправдаването на подсъдимия. Тя кореспондира с императивното изискване на чл. 305, ал. 6 НПК – оправдателната присъда не може да съдържа изрази, които поставят под съмнение невинността на оправдания. Затова е предоставено и правото на подсъдимия да обжалва присъдата и само относно мотивите и основанията за оправдаването му – чл. 318, ал. 3, изр. 2 НПК. Редом с това подсъдимият има интерес да обжалва присъдата само в тази част, когато фактическите констатации в мотивите на оправдателната присъда не изключват евентуално реализиране на гражданска отговорност по реда на ГПК. 

Правомощието за произнасяне по гражданския иск по своята същност е типично въззивно. НПК не поставя никакви ограничения пред въззивния съд при произнасянето по гражданския иск. По съдържание това правомощие обхваща всички възможни хипотези. За разлика от правомощията при проверка на наказателната част на присъдата, при контрола в гражданската част разпоредбата на чл. 337, ал. 3, предл. 2 НПК не разделя отделните възможности и не поставя никакви изисквания с оглед на естеството на съответното произнасяне на контролния съд. 

„Произнасянето” на въззивния съд по гражданския иск обхваща три групи правомощия – потвърждаване на първоинстанционната присъда в гражданската част, отмяната на първоинстанционната присъда или нейното изменение. Когато гражданският иск включва претенция за обезщетение на имуществени и неимуществени вреди е възможно комбинация между посочените групи правомощия по отношение на всеки от исковете.

За въззивния съд съществуват граници при упражняването на това правомощие. Поради акцесорния характер на гражданския иск в наказателния процес обвинението, което е предмет на наказателното дело, определя и рамките за разглеждане на гражданската претенция. 

Интересно се решава въпросът за забраната за reformatio in pejus по отношение на гражданския иск. Влошаване на положението на подсъдимия относно гражданския иск ще има, когато въззивният съд отмени присъдата, с която е отхвърлен гражданският иск, или увеличи размера на присъденото обезщетение. Към хипотезите на влошаване може да се добави и произнасянето по дължимите лихви върху обезщетението, като се определят такива, ако първата инстанция не ги е присъдила, или се определя по-ранен момент на изчисляване. 

Общоприетото разбиране в наказателноправната литература на забраната за влошаване положението на подсъдимия не се отнася до приетия за съвместно разглеждане граждански иск. Липсата на законова уредба в НПК поставя въпроса за субсидиарното приложение на ГПК – чл. 88, ал. 1 НПК. Разпоредбата на чл. 271, ал. 1, изр. 2 ГПК задължава въззивният съд, ако решението не е обжалвано от другата страна, положението на жалбоподателя да не може да бъде влошено с новото решение. Това означава, че положението на подсъдимия по отношение на гражданския иск може да бъде вложено само при наличието на съответна жалба на гражданския ищец. Забраната може да бъде преодоляна и при съответен протест на прокурора, съответна жалба на частния тъжител или частния обвинител. „Съответен” протест или „съответна” жалба ще има, когато с нея се иска точно това – утежняване на положението на подсъдимия. 
### Потвърждаване на първоинстанционната присъда
Въззивният съд потвърждава присъдата, когато намери, че не са налице основания за нейната отмяна или изменение – чл. 338 НПК. Съдебният акт, с който се потвърждава присъдата е решение.

## Отмяна присъдата и прекратяване на наказателното производство в случаите по чл. 24, ал. 1, т. 2 – 8а и 10 и ал. 5
Това е универсално правомощие, тъй като може да възникне във всеки момент от процесуалното развитие на делото.

От общите основания по чл. 24, ал. 1 НПК са изключени т. 1 (деянието не е извършено или не съставлява престъпление) – тогава оправдателна присъда – чл. 336, ал. 1, т. 3 НПК – нова присъда, и т. 9 (в предвидените в особената част на Наказателния кодекс случаи пострадалият или ощетеното юридическо лице до започване на съдебното следствие пред първоинстанционния съд направи искане за прекратяване на наказателното производство) – логично е защото това основание е само за първоинстанционното производство и не се прилага във въззивната инстанция. Чл. 24, ал. 5 НПК се отнасят до делата от частен характер. В този случай въззивният съд се произнася по всички въпроси, които са свързани с прекратяването. Съгласно разпоредбата на чл. 317 НПК важат правилата за производството пред първата инстанция. Това означава, че се прилагат разпоредбите на чл. 289 НПК. Определението на въззивния съд следва да може да се обжалва пред по-горния съд (Апелативния съд или ВКС) по реда на глава двадесет и първа.
## Спиране на наказателното производство в случаите по чл. 25
Това са общите основания за спиране по чл. 25 НПК. В този случай въззивният съд се произнася по всички въпроси, които са свързани със спирането. Съгласно разпоредбата на чл. 317 НПК важат правилата за производството пред първата инстанция. Това означава, че се прилагат разпоредбите на чл. 290 НПК. 

Определението на въззивния съд следва да може да се обжалва пред по-горния съд (Апелативния съд или ВКС) по реда на глава двадесет и втора.
## **Производство пред въззивната инстанция за проверка на определенията и на разпорежданията**
### Обща характеристика
По реда на глава двадесет и втора на НПК се обжалват определенията и разпорежданията. По реда на глава двадесет и първа на НПК се обжалват присъдите – чл. 313 НПК.

Съгласно класификацията на съдебните актове, дадена в чл. 32 НПК, когато съдът не се произнася с присъда или решение, се произнася с определение – чл. 32, ал. 1, т. 3 НПК. Критерият за това деление е предметен – въпросите, които се решават със съответния акт. За разпорежданията е възприет друг критерий – субектния – органът, който е издал съответния акт – председателят на съда, съдията-докладчик и председателят на състава постановяват разпореждания – чл. 32, ал. 2 НПК.

Най-характерната особеност на това производство е обстоятелството, че най-често е налице **една процедура, която се развива и осъществява в хода на друга висяща процедура**. Това следва от разпоредбата на чл. 343 НПК – частната жалба и частният протест не спират производството по делото.

Когато се атакува определение на първата инстанция или разпореждане на съдията-докладчик, производството пред тази инстанция е висящо и именно в това висящо производство се открива другото производство по проверка на атакувания акт. С други думи, това производство се осъществява в хода на друго висящо производство – процедура в процедурата (процес в процеса). Това е нещо изключително и специфично и друго подобно производство в НПК няма. Затова то е уредено в отделна глава на НПК.

Става въпрос за едно производство, което също се развива и осъществява пред въззивен съд и в което се разглеждат частни жалби и частни протести срещу определения и разпореждания, които са постановени от първата инстанция.

Това производство е уникално и изключително с обстоятелството, че съдът може сам да отмени или измени атакуваното определение – **отзивно обжалване**. Тази особеност е голямо изключение от принципите на дейност на съдебните органи – съдът, веднъж постановил своя акт, не може сам да го отменя или заменя. Това изключение е характерно за изпълнителната власт.

Уреденото в НПК производство по глава двадесет и втора е смесено отзивно-въззивно. Съдът, който е постановил определението, може сам да го отмени или измени в закрито заседание. В противен случай съдът изпраща на въззивната инстанция делото заедно с постъпилата частна жалба или частен протест – чл. 344 НПК.
### Видове определения
Определенията е с оглед на начина на обжалването им, уреден в чл. 341 НПК, се делят на три групи:

**Определения и разпореждания**, които се обжалват **по реда, по който се обжалват присъдите** – чл. 341, ал. 1 НПК. Обжалването им по реда за обжалване на присъдите е с оглед на важността на въпросите, които се решават с тях. Те са изрично изброени в чл. 341, ал. 1 НПК. Законодателят е използвал два подхода при определяне на кръга им – предметен (въпросите, които се решават) и текстови (по текстове от НПК). 

**Определения и разпореждания**, с които се прекратява наказателното производство и определенията по чл. 306, ал. 1, т. 1 – 3 (за определяне на общо наказание на основание чл. 25, 27 и прилагането на чл. 53 НК; първоначалния режим на изтърпяване на наказанието лишаване от свобода, когато е пропуснал да направи това в присъдата; налице ли са условията по чл. 68, 69, 69а и чл. 70, ал. 5 НК и какво наказание следва да изтърпи подсъдимия. Първоинстанционният съд, постановил условното наказание лишаване от свобода, се произнася за прилагането на чл. 68, ал. 3 НК, а окръжният съд, постановил условното предсрочно освобождаване от изтърпяването на наказанието лишаване от свобода – за прилагането на чл. 70, ал. 7, изр. 1, предл. 2 НК), чл. 431 (прилагане на принудителни медицински мерки), чл. 436 (реабилитация), чл. 452, ал. 1 (замяна на наказанието пробация с наказание лишаване от свобода), чл. 457, ал. 2 (трансфер на осъдени лица).

**Определения и разпореждания**, които се обжалват **по реда на глава двадесет и втора** – чл. 341, ал. 2 НПК. Те са изрично и изчерпателно посочени в НПК. Например определението на съда по чл. 248, ал. 1, т. 3 и 6 (допуснати на досъдебното производство отстраними съществени процесуални нарушения и мерките за процесуална принуда), отказът на съда по чл. 248, ал. 2 да допусне в съдебното производство частен обвинител; по чл. 251, ал. 4 (спиране на наказателното производство). 

**Определения и разпореждания**, които **не подлежат на самостоятелно обжалване от присъдата** – чл. 341, ал. 3 НПК. Например определението за отводи на съда, секретаря или недопускане на доказателства.
### Срок за подаване на частна жалба и частен протест и на възражения 
За разграничаване от същинското въззивно обжалване, в производството по глава двадесет и втора на НПК се говори за частна жалба и частен протест. Определението „частен“ не означава нищо съдържателно. Частната жалба и частният протест срещу акт по чл. 341, ал. 2 се подават в седемдневен срок от постановяването му, а когато е постановен в закрито заседание – в седемдневен срок от връчването на преписа – чл. 342, ал. 1 НПК. За постъпилия частен протест се съобщава на подсъдимия, който в седемдневен срок от съобщението може да направи възражение – чл. 342, ал. 2 НПК.

Разпоредбата на НПК изрично урежда „съобщава”, а не връчва. За ефективното упражняване на правото на защита логично е да се връчва препис от частния протест. 

Липсва изрична разпоредба за съобщаване на частната жалба (чл. 342, ал. 2 НПК урежда изрично само частния протест). Когато частната жалба е на пострадалия (например срещу определението за отказ за конституиране на частен обвинител) логично е тя да се връчи на обвиняемия. Същото важи и за прокурора. Не може да се приеме, че само частният протест влошава положението на подсъдимия и затова само той се връчва и то само на подсъдимия. De lege ferenda и при частна жалба следва да се съобщават и връчват преписи на другите страни.
### Действие на частната жалба и частния протест
Частната жалба и частният протест не спират производството по делото и изпълнението на определението, освен ако първата или въззивната инстанция постанови друго – чл. 343 НПК. При това производство, тъй като съдът може сам да отмени определението, което е издал, е очевидно че цялото производство може да се осъществи само пред съда, постановил определението или разпореждането.

Единствено в хипотезите, когато съдът не е отменил или изменил атакувания акт, производството ще се пренесе във въззивната инстанция. Поради това частните жалби или частните протести не винаги имат деволутивно действие.

Частните жалби и частните протести не винаги имат и суспензивно действие. Принципът, за разлика от общото въззивно производство, е че частната жалба и частният протест не спират изпълнението на определението, което е атакувано ex lege, освен ако първата или въззивната инстанция постанови друго – чл. 343 НПК. 

**Начало на производството**. Производството се образува с подаване на частната жалба или частния протест. Частната жалба и частния протест се подават чрез съда, чийто акт се атакува, т.е. чрез първоинстанционния съд. Тук разлика с въззивната жалба и протест по глава двадесет и първа на НПК (за обжалване на присъди) няма.
### Отмяна на определението от съда, който го е постановил
Съдът, който е постановил определението, може сам да го отмени или измени в закрито заседание. В противен случай съдът изпраща на въззивната инстанция делото заедно с постъпилата частна жалба или частен протест – чл. 344 НПК.

За разлика от производството по глава двадесет и първа на НПК, където първоинстанционният съд извършва действия само по администриране на въззивната жалба или протест, в това производство законът дава възможност (и това е отзивния момент) ако съдът прецени, че частната жалба или протест са основателни, да отмени или измени атакувания акт, т.е. съдът може да се произнесе по същество. Когато първоинстанционният съд сам отменя или изменя определението си това става в закрито заседание. 

Срок за това произнасяне няма изрично уреден. Действа общият принцип за решаване на делата в разумен срок – чл. 22 НПК. Решаващият орган следва да се съобрази с висящността на основното производство, по което е подаден частния протест или частната жалба.

**Ред за разглеждане на частната жалба и частния протест**. Въззивната инстанция разглежда частната жалба и частния протест в закрито заседание в седемдневен срок, а когато намери за необходимо – в съдебно заседание с призоваване на страните, което се насрочва в разумен срок, но не повече от един месец – чл. 345, ал. 1 НПК.

**Правомощия на въззивния съд в производството по глава двадесет и втора на НПК.** Когато отмени определението, въззивната инстанция решава въпросите по частната жалба и частния протест – чл. 345, ал. 2 НПК. Втората особеност на производството (първата е отзивът) е, че въззивният съд решава спора по същество и няма хипотеза, в която да връща с указания на първоинстанционния съд. Решението на въззивната инстанция по частната жалба и частен протест не подлежи на обжалване, т.е. на по-нататъшен съдебен контрол.Доколкото в тази глава няма особени правила, прилагат се правилата на производството по глава двадесет и първа – чл. 345, ал. 3 НПК.


