---
title: Въпрос 27
---
# **Въпрос 27. Престъпления против здравето – видове телесни повреди, състави.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2027.mp3" type="audio/mpeg">
        </audio>
    </div>

## **Общо за престъпленията против здравето**
Телесните повреди принадлежат към групата престъпления против живота и здравето на личността. Заедно с убийството, съставите на телесните повреди са увреждащи престъпления против живота и здравето. Чрез тези състави реално се накърняват съответните обществени отношения като било се отнема човешки живот, било реално се уврежда здравето на друг човек. И би трябвало да помните, че тези две групи престъпления, убийството и телесната повреда, се отличават от злепоставянето (третата категория в тази група) по това, че при него макар и резултатни, съставите са на поставяне в опасност. Тоест там са визирани състави, при които не е необходимо реално да са увредени живота и здравето, а е достатъчно самото създаване на реална опасност. 

Групов обект на посегателство са обществените отношения, свързани със здравето на човека. В съвременното общество здравето се разглежда като биологично, психологично и социално благополучие на индивида. С пълно основание то се разглежда като триединна същност на тези три компонента. А не просто като отсъствие на болест. По необходимост разглеждането на тези състави предпоставя използването, и отчасти тълкуването, на понятия, които са извън правото и са свързани с медицината. Медицинското понятие за телесна повреда е свързано с медицинското естество на увреждането – физиологични или анатомични изменения в организма. Правното понятие за телесна повреда включва в себе си освен медицинското (тоест освен характера на уврежданията и съответната диагноза) и социални фактори (тоест обществения характер и значението на това увреждане, свързано с обществената опасност при причиняването му). Както ще се уверите след малко, посегателството и засягането на едното око не води от медицинска гледна точка до слепота. Зрителната функция на другото око се запазва. Но правото, и в частност НП, приема, че засягането с оглед изключителната важност на зрителната функция, безвъзвратно дори само на едното око на жертвата е тежка телесна повреда. От правна гледна точка няма разлика дали само едното око е засегнато или и двете, докато от медицинска – има разлика. 

Нашият законодател не е дал легална дефиниция на понятието телесна повреда. В разпоредбите на чл. 128, 129 и 130 той е диференцирал отговорността, посочвайки само отделните видове телесни повреди – тежка, средна и лека. Ето защо следва да определим това понятие и после в една или друга степен да се спрем на въпросите, които това престъпление поставя. Под телесна повреда следва да разбираме противоправното и виновно засягане на анатомичната цялост или физиологичните функции на органи или тъкани на човешкото тяло или причиняване на болка или страдание. Това определение е безспорно и се извежда от теорията. Посочва различните видове телесни повреди само с оглед степента, в която засяга здравето на пострадалия. Чл. 128 – тежки, средни – чл. 129 и леки – чл. 130 НК. Следва и да се обсъдят някои предварителни общи въпроси, свързани с това престъпление. Първият от тях е, ако с деянието са причинени няколко различни по характера си (различни по степента на увреждане) телесни повреди, дали говорим за съвкупност или за едно единствено престъпление. Отговорът е категоричен – налице е едно престъпление, което се преценява с оглед на най-тежкия резултат, като обстоятелството, че са налице и други увреждания ще бъде отчетено при индивидуализацията на наказателната отговорност. Вторият въпрос, който се поставя – към кой момент се причинява степента на увреждане и към кой момент съобразно резултата ще квалифицираме деянието. Към момента на причиняване на увреждането. Това е принципът. Моментът след приключване на деянието с оглед характера на уврежданията ще се преценява характера на телесната повреда. Възможно е след деянието да настъпят изменения в състоянието на пострадалия. Възможно е състоянието му да се подобрява от лекарите. И когато дойде време за съда защитата ще каже – вижте го, той е жив, здрав, и в любовно отношение. Това, че състоянието му се е подобрило, няма отношение към наказателната отговорност. Възможно е, обаче, състоянието да се влоши. Тоест да настъпят усложнения и се пита в този случай по-тежкият резултат има ли отношение към квалификацията на деянието. ВС отговаря по следния правилен начин – да, това ще бъде така в онези случаи, когато по-тежкият резултат е в пряка причинна връзка с деянието и са налице останалите признаци, в частност субективната страна, за да се реализира наказателна отговорност за този по-тежък резултат. 

При спортните състезания въпросът с позволеното увреждане е комплексен – примерно бокс. При спортните игри (особено колективните) изначално съществува определен риск за здравето. Този риск предварително е известен на участниците и лицето, участвайки в играта, се съгласява с него. Често сме свидетели на стълкновения, които водят до необходимост от носилка. Изводът е следният – когато по непредпазливост при участие в спортна игра се причини увреждане, не следва да се носи наказателна отговорност, доколкото са налице тези обстоятелства – предварителен риск, с който лицето се съгласява. При средните и тежките телесни повреди има отговорност и за непредпазливост. Но това няма да е така, ако деянието е умишлено. Отидете, спънете нападателя, и продължите да го ритате на земята. Трудно е да се прецени доколко всички престъпления са непредпазливи. Няма съмнение, че понякога могат да са налице и признаци на други престъпления – ако футболистът си смъкне гащетата, може да се мисли за хулиганство. 

На следващо място е важно да се отбележи, че много често телесните повреди са елемент или признак на други престъпления, предвидени в особената част. И то при две хипотези – при едната те като възможен резултат от едно деяние са критерият именно за наказателната му противоправност. Пример – чл. 342, 343 (транспортните престъпления). Но законодателят чрез резултатът е казал кога е престъпление едно ПТП. И втората хипотеза е, когато телесната повреда е квалифициращ признак на съответното престъпление – грабежа, който представлява принуда и кражба. Един от квалифицираните случаи е, когато той е придружен със средна или тежка телесна повреда. 

Един от по-важните въпроси е този за субективната страна на това престъпление. Важен е по-точно от практическа гледна точка с оглед правилното квалифициране на деянието. Ясно е, че тук формата на вината е умисъл. Други форми на умисъла също са възможни и възникват няколко въпроса. Ако деецът действа и извършва деянието с неопределен умисъл, а именно причиняването въобще на каквато и да е телесна повреда, то квалификацията на деянието ще е с оглед на причинения обективно резултат. Второ, ако деецът обаче действа с алтернативен пряк умисъл, тоест – в съзнанието му съществува представата да иска причиняването или на тежка или на средна телесна повреда, но реално е причинил средна, квалификацията ще бъде към опит към тежка телесна повреда. И на последно място никога не забравяйте особената хипотеза на чл. 124 – деецът умишлено причинява телесната повреда, тоест той се насочва, желаейки този резултат, в резултат на което настъпва смъртта на пострадалия, за което деецът ще носи отговорност. 

Средствата на това престъпление. Законът не поставя никакви изисквания, поради което теорията и практиката съвсем резонно приемат, че увреждането на човешкия организъм може да бъде постигнато чрез различни фактори – физични, химични, биологични (бактерии, вируси, паразити). Следователно характерът на външното въздействие е без значение, защото е от значение не начинът и средството, което е използвано, а степента, в която е засегнат организма на пострадалия. По отношение на субекта на това престъпление – може да е всяко наказателно отговорно лице. И аналогично на убийството – особеностите на извършителя (специфичните качества на субекта) в някои случаи са фактори за квалификацията, респективно за предвиждане на по-тежка отговорност. 
## **Тежка телесна повреда**
Първата разпоредба е относно тежката телесна повреда – чл. 128. Който причини тежка телесна повреда се наказва с лишаване от свобода за три до осем години. И ал. 2 посочва кои са тежките повреди. Използван е медикобиологичния критерий, за да очертае възможните наранявания, привнасяйки и социалния фактор, а именно обществената опасност на определени увреждания. В това отношение има трайна, непротиворечива практика на ВС. В основата й лежи Постановление №3/1979 г. Това постановление дава характеристика на всеки от посочените случаи на засягане на здравето и обяснява и от правна гледна точка какво се разбира под тези термини. Няма как да не е актуално, защото човекът е такъв какъвто е и през 1979 г. и през 2021 г. Например тежката телесна повреда при слепота само на едното око – до такава степен, че увреденият престава да възприема заобикалящата го среда. За да е постоянна, трябва да е от такъв характер, че да не може да се възстанови, независимо от медицинската интервенция. Когато говори за тежка телесна повреда, законодателят изрежда такива увреждания на здравето, които засягат трайно, основно, основни функции на здравето. Постоянна слепота – невъзможно е възстановяването на тази функция на съответния орган. Или се касае до такова общо разстройство на здравето, което е опасно за живота на човека.

### Обект. Субект
Обект на престъпленията по чл. 128 и сл. от НК са обществените отношения, свързани с телесната неприкосновеност, а в по-общ аспект – обществените отношения, които осигуряват неприкосновеността на здравето, разглеждано като лично благо за всеки гражданин. Дори когато е увредено, здравето на човек продължава да е обект на защита, поради което допълнителното му накърняване съставлява телесна повреда по чл. 128 – 135 от НК. 

Субект по основния състав на чл. 128, ал. 1 от НК е всяко наказателноотговорно лице. Законът не предвижда особени качества, които извършителят трябва да притежава, за да носи наказателна отговорност. В квалифицираните състави (чл. 131 и сл. от НК) са визирани особени качества на субекта.
### Обективна страна
Противоречия в съдебната практика, оттук и затруднения при прилагането на текстовете по чл. 128 и сл. от НК, предизвикват особеностите от обективната страна на деянията. Уврежданията на здравето, които нарушават физическата цялост на организма и засягат нормалните функции на негови тъкани и органи, дефинирани като тежки телесни повреди, са изброени изчерпателно в чл. 128, ал. 2 от НК, както следва:

**Продължително разстройство на съзнанието**

Телесната повреда се квалифицира като тежка при причиняване на продължително разстройство на съзнанието. По смисъла на Постановление № 3 от 1979 г. на Пленума на ВС съзнанието на личността е разстроено, когато в психическата дейност на увредения са настъпили такива съществени изменения, които го правят социално непригоден поради дълбоко нарушаване на неговите интелектуални или волеви възможности. Непосредствената последица на разстроеното съзнание се изразява в настъпването на съществени изменения в усетите, представите, мисленето, вниманието, волята и други прояви на психична дейност.

От друга страна, по смисъла на чл. 128 от НК, само продължителното разстройство на съзнанието представлява тежка телесна повреда. Върховният съд приема, че разстройството е продължително, когато обхваща дълъг период от време, без да е необходимо то да е постоянно (за цял живот). В този смисъл е установената съдебна практика (Решение № 1099/25.10.1979 г. на II н. о. на ВС, Решение № 295/25.11.1990 г. на ВК на ВС ).

Тълкувателно решение № 15/1987 г. на ОСНК на ВС разграничава продължително и краткотрайно разстройство на съзнанието. Понятията, независимо дали са използвани в НК или НПК, са с идентично значение и се отнасят до времетраенето на болничния процес. Прогнозата за неговата продължителност и резултат зависи от различни обстоятелства – преди всичко от първопричината. Горните въпроси се изясняват с помощта на съдебно- психиатрична експертиза. Когато разстройството на съзнанието е преходно и излечимо, то се приема за краткотрайно – без значение, че може да продължи дни, месеци, дори година. Определяща е обективната констатация, че състоянието е временно, с благоприятна прогноза. Обратно – при продължителното разстройство на съзнанието достатъчен е обективният извод, че състоянието ще продължи с години, без сигурна благоприятна прогноза.

**Постоянна слепота с едното или с двете очи**

Втората хипотеза на чл. 128, ал. 2 от НК квалифицира като телесна повреда причиняването на постоянна слепота с едното или с двете очи.

Съгласно Постановление № 3/1979 г. на Пленума на ВС слепота е налице, когато увреденият престане да възприема и да разпознава заобикалящата го среда с едното или двете очи от най-близко разстояние, без да е необходима абсолютна невъзможност за възприемане на светлинни дразнения. Състоянието на слепота с едното или с двете очи трябва да е постоянно. Това изискване е налице, когато загубата на зрителната функция е от такъв характер, че тя не може да се възстанови. Подобренията, които настъпват във времето или в резултат на лечението, не се вземат предвид при квалификацията на деянието.

**Постоянна глухота**

Третата хипотеза на чл. 128, ал. 2 от НК определя причиняването на постоянна глухота като тежка телесна повреда.

Под "глухота" по смисъла на Постановление № 3/1979 г. на Пленума на ВС следва да се разбира загубата на слуховата способност на увреденото лице. Тя е налице, когато увреденият не е в състояние да възприеме от съвсем близко разстояние обикновени звукови сигнали и говор. Цялостната загуба на слуха на едното ухо не е тежка телесна повреда. Глухотата трябва да е постоянна, а именно – повредата на слуховата функция да е непоправима за цял живот. В НК не се посочва изрично дали представлява тежка телесна повреда загубата на едното или на двете уши. Практиката е противоречива. В едни случаи съдилищата приемат, че е налице тежка телесна повреда, когато е загубен слухът само на едното ухо, а в други – когато е загубена слуховата функция на двете уши. Постановление № 3/1979 г. застъпва втората теза. Законът защитава цялостната слухова функция, а не само тази на едното ухо. За разлика от увреждането на зрителната функция законодателят не е предписал алтернативни последици при загуба на слуховата функция на едното или двете уши. Това е така, защото загубата на слуха на едното ухо не е равностойна като увреждане със загубата на едното око. Лишеният от слух на едното ухо е значително по-малко затруднен в сравнение с лишения от зрението на едното око.

За състава на това престъпление не се изисква цялостна загуба на слуховата функция. Необходимо е увреденият да не може да възприема от съвсем близко разстояние обикновени по сила звукови сигнали или говор. Минималното запазване на слуховата способност, която практически не ползва увредения, е глухота по смисъла на закона.

Законът изисква глухотата да е постоянна, а именно – повредата на слуховата функция да е от такова естество, че не съществува перспектива за нейното възстановяване или подобряване.

**Загуба на речта**

Под "загуба на речта" Постановление № 3/1979 г. разбира лишаването на увредения от възможността да изразява мислите си чрез членоразделна реч и да влиза в словесен контакт с другите хора, т. е. да говори. Разстройството на речта трябва да бъде постоянно, а то е такова, когато е непоправимо.

Такава загуба не е налице, когато са възникнали само затруднения на говора, изразяващи се в трудно произнасяне на думи, бавно изразяване на мислите, чувствително намаление силата на звука или когато са настъпили други някакви затруднения. Необходимо е увреденият да е изпаднал в такова състояние, при което той е неспособен да говори, а не само да е затруднен при словесния контакт с хора.

**Детеродна неспособност. Загуба на единия бъбрек, слезката или на крило на белия дроб**

Петата и седмата хипотеза на чл. 128, ал. 2 от НК квалифицират като тежка телесна повреда причиняването на детеродна неспособност, съответно – загуба на единия бъбрек, слезката или на крило на белия дроб.

Постановление № 3/1979 г. не разглежда горепосочените хипотези. Към настоящия момент спрямо тях не съществува противоречива съдебна практика и спорно правоприлагане.

**Обезобразяване, което причинява завинаги разстройство на речта или на сетивен орган**

Според Постановление № 3/1979 г. обезобразяването представлява такова съществено изменение на човешкия образ, което обикновено го загрозява и това създава неприятно отражение при възприемането му от други лица, а също така предизвиква неприятни психически преживявания от самия увреден. Законът има предвид обезобразяването само на главата, където се намират сетивните органи, а не и на други части на човешкото тяло, чрез които се осъществява осезание.

Разстройството на речта се изразява в такива повреди, които засягат функцията на говора, без да е необходимо да настъпи пълна невъзможност увреденият да изразява своите мисли чрез членоразделна реч. Разстройството на сетивен орган представлява не цялостно, а частично увреждане на неговата функция, в резултат на което се създава непълноценност в зрението, слуха, обонянието или вкуса.

За да е налице тежка телесна повреда по този състав, е необходимо едновременната наличност на обезобразяване и последвалото от него разстройство на речта или на сетивен орган. Разстройството на речта или на сетивен орган, последвало от обезобразяването, трябва да бъде завинаги. От това следва, че и обезобразяването на лицето трябва да бъде завинаги, защото то е предпоставка и обуславя разстройството на речта или сетивния орган. Разстройството на речта или на сетивен орган, както и обезобразяването са причинени завинаги, когато тяхната продължителност е за цял живот на увреденото лице.

**Загуба или осакатяване на крак или ръка**

Тежка телесна повреда по смисъла на чл. 128, ал. 2 от НК е загубата или осакатяването на крак или ръка. Под "загуба на крак или ръка" следва да се разбира цялостното отнемане на тези части от тялото в резултат на увреждането. Осакатяването на крак или ръка е такова увреждане, при което, макар и тези крайници да не са отделени от тялото, тяхната функция е загубена в най-съществената им част. Ръката е осакатена, когато последва загуба от китката надолу, отнети са всички пръсти, пълна загуба на четири или на два пръста, ако в последния случай са отнети палецът и показалецът. Кракът е осакатен, когато петата или стъпалото са отнети и в резултат на това е загубена най-съществената част от неговата функция, както и когато неподвижността му последва от парализа. Според ВС цялостната загуба на крак или ръка при всички случаи представлява тежка телесна повреда, а осакатяване е налице, когато крайникът не е отнет изцяло, но в резултат на увреждането е загубил основните си функции: ръката – хватателната способност, кракът – основната си двигателна функция (в този смисъл Постановление № 3/1979 г. на Пленума на ВС). Ако няма отнемане на функцията на съответния крайник и той може да се използва, макар и ограничено, затруднено, деянието се квалифицира като средна телесна повреда. В този смисъл е константната съдебна практика (Решение № 83/31.01.1980 г. на III н. о. на ВС, Решение № 1257/11.12.1978 г. на III н. о. на ВС , Решение № 435/8.4.1971 г. на III н. о. на ВС ).

**Постоянно общо разстройство на здравето, опасно за живота**

Тежка телесна повреда съгласно [чл. 128, ал. 2 от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MA%3D%3D#to_paragraph_id170) представлява постоянното общо разстройство на здравето, опасно за живота. По смисъла на Постановление № 3/1979 г. на Пленума на [ВС](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTI2ODc1JnZlcnNpb249MSZkYm5hbWU9d2ViZGImYnZjPTAmcGlkPS0x#to_paragraph_id-1) квалификацията съществува при тежко заболяване, което обхваща болестни процеси и състояния с голяма продължителност. Съставомерно деяние по чл. 128, ал. 2, предложение последно, съществува не само при засягане на всички части на тялото и всички дейности на организма. Постоянно общо разстройство има и при увреждане на един орган или система. Определението "постоянно" се отнася за увреждане, което не може да се възстанови и се отнася само до общото разстройство на здравето. Щом причиненото увреждане е било отстранимо и е отстранено, то дължащото се на същото увреждане разстройство на здравето не е постоянно (в този смисъл Решение № 557/8.10.1996 г. на II н. о. на ВС ). Разстройството трябва да е опасно за живота на пострадалия – опасността да е налична и реална. В това отношение липсват противоречия в съдебната практика (Решение № 557/8.10.1996 г. на II н. о. на ВС, Решение № 356/5.11.1989 г. на ВК на ВС ).

Интерес представлява Решение № 22/16.5.1985 г. на ОСНК на ВС относно квалификацията по чл. 124, ал. 1 от НК. Приема се, че съществува постоянно общо разстройство на здравето, опасно за живота (тежка телесна повреда по смисъла на чл. 128, ал. 2 от НК), а не разстройство на здравето, временно опасно за живота (средна телесна повреда по чл. 129, ал. 2 от НК), независимо от факта, че смъртта на пострадалия e настъпила в резултат на увреждането за по-малко от едно денонощие. Към мотивите са изложени съображения, че с оглед други признаци разстройството на здравето е било тежко и смъртта е настъпила в кратък срок. Поддържа се разбирането за съществуване на постоянно общо разстройство на здравето, опасно за живота, без значение кога е настъпила смъртта. Изложеното съображение противоречи на Постановление № 3/1979 г. на Пленума на ВС, че общото разстройство на здравето е тежко заболяване с голяма продължителност.

Характерна особеност на обективната страна на престъплението по чл. 128 от НК, както и на телесните повреди по принцип, е, че характерът и степента на увреждането се определят към момента на извършване на деянието, а не в по-късен момент. Обективно настъпилото разстройство на здравето не може да се постави в зависимост от бъдещи или несигурни възможности (Решение № 478/20.8.1996 г. на II н.о.). Когато здравословното състояние на пострадалия се подобри в резултат на лекарска интервенция или имунна защита на самия организъм, или по друга причина, правната квалификация на деянието не се променя от по-тежка към по-лека. Когато настъпят усложнения деецът носи отговорност за по-тежкия резултат, независимо, че той е настъпил в по-късен момент. В последния случай се доказва наличието на причинна връзка между първоначалното увреждане и влошеното състояние на пострадалия.

Противоречия в практиката от обективна страна съществува относно т. нар. привидна идеална съвкупност. При идеална съвкупност деецът извършва две или повече престъпления с едно деяние. Не съществува идеална съвкупност когато е извършено едно престъпление, засегнати са едни и същи обществени отношения и привидно са реализирани два или повече престъпни състава. Когато с едно деяние, на един пострадал, се причиняват две или повече различни по вид телесни повреди, е налице едно престъпление, което се квалифицира съобразно по-тежкия резултат. Деецът не носи наказателна отговорност едновременно за тежка и средна телесни повреди, причинени на едно и също лице в съвкупност. Броят на причинените телесни увреждания, независимо дали са еднакви или различни по вид, е от значение при определяне вида и размера на наказанието, а не на правната квалификация на деянието. В този смисъл е установената съдебна практика на [ВС](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTI4NjMxJnZlcnNpb249MSZkYm5hbWU9d2ViZGImYnZjPTAmcGlkPS0x#to_paragraph_id-1) (Решение № 311/28.6.1972 г. на I н. о. на ВС , Решение № 866/27.1969 г. на III н. о. на ВС).
### Субективна страна
От субективна страна трудности в правоприлагането на [чл. 128, ал. 2 във вр. с ал. 1 от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MA%3D%3D#to_paragraph_id170) създава разграничението между опит за умишлено убийство и умишлено нанесена телесна повреда като довършено престъпление. В Постановление № 2/1957 г. на Пленума на ВС по някои въпроси на умишлените убийства е посочено, че двете деяния се различават по умисъла – в първия случай деецът иска, цели настъпването на смъртта на пострадалия, а във втория – иска или допуска (евентуален умисъл) причиняването на телесна повреда.

В съдебната практика се конкретизира понятието "алтернативен (неопределен) умисъл" – деецът предвижда настъпването на два или повече престъпни резултата, като цели или допуска причиняването на който и да е от тях. В този смисъл е Решение № 32/11.3.1991 г. на I н. о. на ВС – когато деецът действа при евентуален неопределен умисъл, той отговаря за реално причинената вреда, тъй като не е възможен опит при евентуален умисъл. Но когато се установи пряк неопределен алтернативен умисъл и поради независещи от дееца причини настъпи по-лекия от резултатите, наказателната отговорност е за опит към по-тежкия престъпен резултат. Точната квалификация на поведението е опит към по-тежкото престъпление при алтернативен пряк умисъл. В този смисъл е Решение № 61/10.2.1975 г. на II н. о. на ВС – когато при нанасянето на ударите деецът е целял да причини един вид телесна повреда, но е допускал, че може да настъпи и по-тежък резултат, и въпреки това не се е отказал от деянието, той следва да отговаря за такава по характер телесна повреда, каквато е настъпила, т.е. и за по-тежкия резултат при наличието на евентуален умисъл.

В съдебната практика преобладава схващането, че основен разграничителен критерий е умисълът на дееца, като се имат предвид:

1. средството, с което е извършено престъплението;
1. силата и броят на нанесените удари;
1. дали са засегнати части от тялото от жизненоважно значение за организма;
1. интензивността на нападението и др.

В този смисъл е Решение № 163/26.4.1988 г. на I н.о. на ВС – когато деецът причинява множество телесни увреждания на пострадалия с нанасяне на тежки удари върху жизненоважни центрове на тялото, като в резултат настъпва смъртта, е налице умисъл за убийство, а не за причиняване на телесна повреда. В тези случаи в съзнанието на дееца се съдържат представи, че с деянието се причиняват телесни увреждания, несъвместими с живота. Представеното съдържание не се ограничава само с причиняване на конкретна телесна повреда (в този смисъл са Решение № 32/11.3.1991 г. на I н. о. на ВС, Решение № 71/7.3.1979 г. на II н. о. на ВС, Решение № 30/29.1.1987 г. на I н. о. на ВС, Решение № 2/18.2.1988 г. на I н. о. на ВС).
## **Средна телесна повреда**
В чл. 129 законодателят е определил отделните разновидности на средната телесна повреда. Подходът е същият. Наказанието е лишаване от свобода до шест години. Те са сериозни увреждания на здравето и функциите на организма, които все пак обаче имат временен характер. Или ако се касае до увреждане, което е трайно, то не е свързано с пълната загуба на функциите. Ето примера – ако е причинено трайно отслабване на зрението или слуха. Трайно е увреждането, но не е загубена изцяло съответната функция на човешките органи. С други думи при средната телесна повреда се нанася такова увреждане, което след време ще може да се възстанови, или ако не – да се касае до загуба само на част от функцията.

### Обект. Субект
Обект на престъпленията по чл. 128 и сл. от НК са обществените отношения, свързани с телесната неприкосновеност, а в по-общ аспект – обществените отношения, които осигуряват неприкосновеността на здравето, разглеждано като лично благо за всеки гражданин. Дори когато е увредено, здравето на човек продължава да е обект на защита, поради което допълнителното му накърняване съставлява телесна повреда по чл. 128 - 135 от НК. 

Субект по основния състав на [чл. 129, ал. 1 от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MQ%3D%3D#to_paragraph_id171) е всяко наказателноотговорно лице. Законът не предвижда особени качества, които извършителят трябва да притежава, за да носи наказателна отговорност. В квалифицираните състави ([чл. 131 и сл. от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3Mw%3D%3D#to_paragraph_id173)) са визирани особени качества на субекта.
### Обективна страна
Противоречия в съдебната практика, оттук и затруднения при прилагането на текстовете по [чл. 128 и сл. от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MA%3D%3D#to_paragraph_id170), предизвикват особеностите от обективната страна на деянията. Уврежданията на здравето, които нарушават физическата цялост на организма и засягат нормалните функции на неговите тъкани и органи, дефинирани като средни телесни повреди, са изброени изчерпателно в [чл. 129, ал. 2 от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MQ%3D%3D#to_paragraph_id171), както следва.

**Трайно отслабване на зрението или слуха**

Телесната повреда се квалифицира като средна при причиняване на трайно отслабване на зрението или слуха.

По смисъла на Постановление № 3/1979 г. на Пленума на ВС отслабване на зрението и слуха е налице, когато е намалена способността на увреденото лице да възприема въздействията на външния свят чрез зрението или слуха такива, каквито са в действителност. Ограничаването на тези способности може да бъде в различна степен. Когато затрудненията водят до загуба на основната функция на зрението или слуха, е налице тежка телесна повреда по [чл. 128 от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MA%3D%3D#to_paragraph_id170). Отслабване е налице, когато има намаляване на зрителната или слухова функция с практическа стойност извън случаите на слепота или глухота.

От друга страна, за да е налице средна телесна повреда по смисъла на закона, това отслабване трябва да е трайно. Съгласно Постановление № 3/1979 г. на Пленума на ВС трайно е болестното състояние, продължило през един сравнително по-дълъг период от време – около 30 дни. Отслабването на зрението или слуха може да продължи и повече и да се превърне в постоянно, но това не е елемент от състава на деянието. Трайното ограничаване на зрителната и слуховата функции изключва кратковременните и преходни състояния на затруднение, независимо от тяхната степен.

В този смисъл е и константната съдебна практика на ВС (Решение № 782 от 19.7.1995 г. на II н. о. на ВС ).

**Трайно затрудняване на речта, на движението на крайниците, снагата или врата, на функциите на половите органи без причиняване на детеродна неспособност**

Второто предложение на [чл. 129, ал. 2, НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MQ%3D%3D#to_paragraph_id171) предвижда наличието на средна телесна повреда, когато е причинено трайно затрудняване на речта, на движението на крайниците, снагата или врата, на функциите на половите органи без причиняване на детеродна неспособност.

Затрудняване на речта е налице, когато с увреждането е засегнат говора, в резултат на което пострадалият загубва способността да се изразява правилно посредством членоразделна реч. Това затруднение може да се дължи на увредени гласни органи като ларинкс, гласни връзки, език, зъби, устни и др. То може да се изрази във фъфлене, заекване, трудно произнасяне на думи, бавно изразяване на мислите и др. Увреждането трябва да бъде и трайно – да е продължило поне 30 дни. То следва да се разграничава от загубата на речта, която е тежка телесна повреда по [чл. 128, ал. 2 от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MA%3D%3D#to_paragraph_id170) по това, че при него пострадалият не е лишен напълно от способността да общува с другите посредством членоразделна реч. Докато при загубата на речта, той е неспособен въобще да говори.

Постановление № 3/1979 г. на Пленума на ВС не коментира хипотезата на средна телесна повреда, когато е причинено трайно затрудняване на функциите на половите органи без причиняване на детеродна неспособност. На практика обаче то се разграничава от причиняването на детеродна неспособност, което е тежка телесна повреда по смисъла на чл. 128, ал. 2 от НК. 

Към настоящия момент по отношение на посочените две хипотези на чл. 129, ал. 2 от НК липсва противоречива съдебна практика и спорно правоприлагане.

Трайно затруднение на движението на крайниците според ВС представлява ограничаване на възможността на крайниците да извършват движение в пълен обем. Това означава не само затруднение на самия крайник, но и свързаните с него кости на таза, мускулите, сухожилията и други части, които вземат участие при нормалното и свободно извършване на движението. Необходимо е ограничаването на движението да има практическа стойност, т.е. при частична загуба или при възникване на затруднения в извършване на основната функция на крайника поради счупване или пукване на кости, изкълчване на стави и др. Тези увреждания са съставомерни по [чл. 129, ал. 2 от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MQ%3D%3D#to_paragraph_id171), когато са трайни – болестното състояние е продължило един сравнително дълъг период от време, обхващащ поне 30 дни. Това е отличителният критерий при преценката дали едно затруднение съставлява средна телесна повреда или не – дали то е трайно. Напълно излишно е да се прави разграничение между счупване, съответно пукване, и свързаното с тях обездвижване на пръстите на крака и ръката и счупване на останалите кости на крака и ръката. С оглед на [чл. 129 от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MQ%3D%3D#to_paragraph_id171) следва единствено да се преценява дали е налице трайно обездвижване на крайника. Може това обездвижване да се дължи не само на счупване или пукване на кост, а и на навяхване или изкълчване. Щом то води до трайно затруднение на крайника, пак ще е налице средна телесна повреда. Ако затруднението е кратковременно, т. е. по-малко от 30 дни, не може да се приложи [чл. 129, ал. 2 от НК](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTE3OTkmdmVyc2lvbj03MiZkYm5hbWU9d2ViZGImYnZjPTAmcGlkPTE3MQ%3D%3D#to_paragraph_id171). 

В този смисъл е и установената съдебна практика (Решение № 603 от 25.4.1972 г. на III н. о. на [ВС](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTMxMTA3JnZlcnNpb249MSZkYm5hbWU9d2ViZGImYnZjPTAmcGlkPS0x#to_paragraph_id-1), Решение № 779/18.7.1979 г. на III н. о. на [ВС](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTI1Mjc1JnZlcnNpb249MSZkYm5hbWU9d2ViZGImYnZjPTAmcGlkPS0x#to_paragraph_id-1), Решение № 530/7.12.1984 г. на III н. о. на ВС, Решение № 25/31.3.1994 г. на ВК на ВС, Решение № 582/20.10.1998 г. на II н. о. на [ВКС](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTM2MTk1JnZlcnNpb249MSZkYm5hbWU9d2ViZGImYnZjPTAmcGlkPS0x#to_paragraph_id-1), Решение № 92/5.03.2003 г. на I н. о. на ВКС ). На нея обаче противоречи Решение № 1006/16.9.1974 г. на III н.о. на [ВС](http://online.apis.bg/apis/x?a2luZD0zMDUmc2lkPWExN2Y0ZTRlMTIzNDQ5ZTVhN2U2YjcyNDMzYTkwM2NhJmRvY2lkPTMwMzM4JnZlcnNpb249MSZkYm5hbWU9d2ViZGImYnZjPTAmcGlkPS0x#to_paragraph_id-1), според което при телесна повреда, изразила се в затруднение в движението на крайник, е достатъчно затруднението да е продължило минимум двадесет дни – един месец, за да се квалифицира тя като средна телесна повреда.

Затрудняване на движението на снагата или врата според Постановление № 3 от 1979 г. на Пленума на ВС е увреждане, което засяга двигателната им способност и съгласуваното им свързване с основните функции на крайниците на тялото. То може да се изрази в ограничаване движението за завиване на тялото или някои части от него, за наклоняването, за обръщането или завъртането му, както и за настъпването на състояние на неподвижност.

При движението на снагата, затруднението е налице при счупване на три или повече ребра без разместване на фрагментите (Решение № 1046/11.10.1976 г. на III н. о. на ВС, Решение № 92/13.02.1996 г. на I н.о. на ВС).

И при тази хипотеза е необходимо трудностите при движението на врата или снагата да са трайни (Решение № 779/18.7.1979 г. на III н. о. на ВС ).

Според съдебната практика за наличието на средна телесна повреда по смисъла на чл. 129, ал. 2 от НК, не е необходимо непременно да е налице едно счупване на кости или органично увреждане на мускули или тъкани. Достатъчен и необходим медико-биологичен признак в това отношение е да се предизвикат затруднения при осъществяване функциите на определени органи, какъвто се явява вратът и неговата неподвижност за повече от един месец (Решение № 564/26.5.1980 г. на III н. о. на ВС ).

**Счупване на челюст или избиване на зъби, без които се затруднява дъвченето или говоренето**

Третото предложение на чл. 129, ал. 2 от НК визира като средна телесна повреда счупването на челюст или избиването на зъби, без които се затруднява дъвченето или говоренето.

Това са два самостоятелни признака от обективната страна на деянието. Според съдебната практика, за да е съставомерно по чл. 129, ал. 2 от НК, не е необходимо счупването на челюстта да е съпроводено и с избиване на зъби (Решение № 400/20.9.1983 г. на I н.о. на ВС ).

Според Постановление № 3/1979 г. на Пленума на ВС под "счупване на челюст" трябва да се разбира и пукването на челюстта, което води до ограничаване на нейните функции - дъвченето и говоренето. Счупване на челюст означава още и счупване или пукване на ябълчната кост, която функционално е свързана с горната челюст. Това увреждане може да бъде само временно. В този смисъл е и установената съдебна практика (Решение № 636/2.11.1972 г. на II н. о. на ВС, Решение № 499/1.10.2002 г. на III н. о. на ВКС ).

Под "избиване на зъби" следва да се разбира не само загубата, но и счупването на зъби до нивото на венеца или разклащането им до такава степен, че отпадането им да е неминуемо (Решение № 436/19.7.1972 г. на II н. о. на ВС). Приема се, че това е равнозначно на избиването им, тъй като тези увреждания също довеждат до затруднения и ограничаване на физиологическата им функция. В този смисъл са и Решение № 8/26.5.1988 г. на ОСНК на ВС , Решение № 636/2.12.1972 г. на II н.о. на ВС. В Решение № 83 от 26.2.1987 г. на ВК на ВС, обаче се приема, че е налице средна телесна повреда и когато зъбът е счупен на 3 мм от венеца, тъй като счупването е отнело по-голямата част от функциониращата площ на зъба и е причинило затруднения при дъвченето и говоренето. В този смисъл е и Решение № 1002 от 29.12.1981 г. на III н.о. на ВС, според което счупването на зъб до нивото на венеца или в близост до него може да се приравни до "избиване на зъб", дори и да не се е получило разклащане до такава степен, че отпадането му да е станало неминуемо.

Това увреждане е средна телесна повреда обаче, само когато са избити зъби, без които се затруднява дъвченето или говоренето. Двата признака трябва да съществуват кумулативно. Затруднението е налице, когато загубата, счупването или разклащането на зъби се е отразило чувствително върху тяхната нормална функция. Деянието е съставомерно и при избиване само на един зъб, стига това да е довело до затрудняване на дъвченето или говоренето. На практика това са случаите на увреждане на горен или долен, ляв или десен преден зъб, т. нар. резец (Решение № 28/19.1.1983 г. на I н.о. на ВС, Решение № 174/13.3.1971 г. на II н.о. на ВС, Решение № 57/6.03.1998 г. на I н.о. на ВС ).

Съгласно Постановление № 3/1979 г. на Пленума на ВС средна телесна повреда е причинена само, ако са избити естествени, но не и изкуствени зъби. Последното ще бъде такава повреда, когато са причинени и други съставомерни последици като увреждане на челюстта или друга част, от която зависи дъвченето или говорът. Съдебната практика приема за средна телесна повреда и счупването на пломбиран зъб, без който е налице затруднено дъвчене или говорене (Решение № 83/26.2.1987 г. на ВК на ВС ).

Избиването на млечни зъби на деца, без които се затруднява дъвкателната или говорната функция, също следва да се приема за средна телесна повреда по смисъла на закона. Такава повреда е и избиването на зъби в периода на тяхната подмяна, освен в случаите, когато млечният зъб е престанал да изпълнява функцията си поради израстване на нов зъб.

Деянието е несъставомерно по чл. 129, ал. 2 от НК, когато са избити разрушени, силно разклатени или неизличимо болни зъби, които и преди увреждането не са изпълнявали предназначението си за дъвчене или говорене.

С оглед спецификата от обективна страна, характерна за телесните повреди, подобрението в здравословното състояние на пострадалото лице не се отразява на правната квалификация на деянието. Приема се, че възстановяването на счупени или избити зъби чрез лечение или протезиране, макар и да премахва затрудненията, не прави причиненото увреждане по-леко. В случая е без значение и колко продължително е затруднението. Законът не поставя изискване, както при някои от другите предложения на чл. 129, ал. 2 от НК то да е трайно. В този смисъл е и установената съдебна практика (Решение № 83/26.2.1987 г. на ВК на ВС, Решение № 1002/29.12.1981 г. на III н.о. на ВС)

**Обезобразяване на лицето или на други части от тялото**

Четвъртото предложение на разпоредбата на чл. 129, ал. 2 от НК визира като средна телесна повреда обезобразяването на лицето или на други части от тялото.

Според Постановление № 3/1979 г. на Пленума при това увреждане се причиняват значителни изменения на лицето, снагата или крайниците на тялото, които обикновено загрозяват вида на човека. За такива се приемат дълбоките порезни рани на лицевата част, парализа на лицевия нерв, отнемането или измененията в нормалното положение на носа, външното ухо, устните, веждите или клепачите, деформирането на снагата, походката, мускулатурата и формата на крайниците, гладкостта на кожната обвивка.

За да е съставомерно по смисъла на чл. 129, ал. 2 от НК, настъпилите дълбоки изменения трябва да имат траен, постоянен характер. Ето защо краткотрайните и скоропреходни изменения, дори и да са съществени, не са средна телесна повреда (напр. насинявания, подувания на лицето, порезни рани, които не оставят белези и др.). Според съдебната практика основният отличителен критерий едно загрозяване да се квалифицира като обезобразяване е степента на загрозяването. Безспорно е, че и трайността е изискуем белег, но само при положение, че загрозяването може да се квалифицира като обезобразяване (Решение № 1046/11.10.1976 г. на III н.о. на ВС ).

Обезобразяване по смисъла на закона може да се причини и на лице с предишни физически дефекти, ако са настъпили значителни изменения в сравнение с предишния му вид.

Обезобразяването като телесна повреда се обуславя не само от характера и степента на увреждането, но в известна степен и от възрастта на пострадалото лице, от начина, по който то е изглеждало физически преди увреждането. Личната преценка на увредения и субективните му преживявания са без значение при определяне правната квалификация на деянието.

**Постоянно разстройство на здравето, неопасно за живота или разстройство на здравето, временно опасно за живота**

Петото предложение на чл. 129, ал. 2 от НК визира две форми на разстройство на здравето на увреденото лице, квалифицирани като средни телесни повреди: постоянно разстройство на здравето, неопасно за живота или разстройство на здравето, временно опасно за живота.

Според Постановление № 3/1979 г. на Пленума на ВС, постоянно разстройство на здравето, неопасно за живота представлява увреждане на организма, при което се намаляват жизнените или съпротивителните му сили, като се засегнат определени части, органи на тялото, ограничи се нормалното им функциониране или се засегне целият организъм с предизвикване на болестно състояние. За такава средна телесна повреда се приемат плевралните сраствания, стесненията на хранопровода, затрудненията в дишането, хроничните изменения на кожата и др.

За да е съставомерно по чл. 129, ал. 2 от НК увреждането трябва да е постоянно, но в никой момент да не създава опасност за живота на пострадалото лице. Според установената съдебна практика разстройството на здравето е постоянно, когато увреждането, обхващащо различни болестни състояния с голяма продължителност е неотстранимо. Ако то е лечимо и здравословното състояние на пострадалия се възстанови напълно, не е налице средна телесна повреда по смисъла на закона (Решение № 557/8.10.1996 г. на II н.о. на ВС, Решение № 779/18.7.1979 г. на III н. о. на ВС ).

Разстройството на здравето, въпреки че е постоянно, не трябва в нито един момент от увреждането до пълното възстановяване, да създава опасност за живота на увреденото лице. Възникне ли такава опасност, ако е налице и постоянно общо разстройство на здравето, деянието ще се квалифицира като тежка телесна повреда по чл. 128, ал. 2 от НК (Решение № 356/5.9.1989 г. на ВК на ВС ).

Разстройството на здравето, временно опасно за живота представлява такова увреждане на различни части на организма, което поражда опасност за живота на пострадалия. Тази опасност трябва да съществува реално, а не да е абстрактна или предполагаема. Такава е налице, когато запазването на живота или настъпването на смъртта са еднакво възможни като резултат от увреждането, без значение наличието или липсата на медицинска интервенция.

Необходимо е още опасността да е само временна, т. е. да съществува от момента на увреждането до възстановяване здравето на пострадалото лице. Според съдебната практика за разстройство на здравето, временно опасно за живота се приема мозъчното сътресение, но само ако е довело до изпадане в безсъзнание, независимо от времетраенето му. Това е отличителният критерий, тъй като законът не степенува сътресението на мозъка на леко и тежко (Решение № 557/8.10.1996 г. на II н.о. на ВС, Решение № 1109/25.11.1974 г. на III н.о. на ВС ). Ето защо сътресенията на мозъка, получени в резултат на увреждането, при които пострадалият не е изпаднал в такова състояние, не са средна телесна повреда по смисъла на закона (напр. зашеметяване, дезориентация, малки смущения в сърдечната дейност и др.). В този смисъл е и Решение № 61/11.2.1982 г. на I н. о. на ВС. 

Не е съставомерно по чл. 129, ал. 2 от НК и всяко разстройство на здравето, което е временно и неопасно за живота на пострадалия. При тази хипотеза трябва да се изследват всички факти по делото, за да се прецени дали не са налице някои от другите предложения, визирани в разпоредбата на чл. 129, ал. 2 от НК или следва деянието да се квалифицира като лека телесна повреда по смисъла на чл. 130, ал. 1 от НК (Решение № 221 от 6.5.1980 г. на I н. о. на ВС, Решение № 779/18.7.1979 г. на III н. о. на ВС).

**Наранявания, които проникват в черепната, гръдната и коремната кухина**

Според последното предложение на чл. 129, ал. 2 от НК средна телесна повреда са и нараняванията, които проникват в черепната, гръдната и коремната кухина.

Съгласно Постановление № 3/1979 г. на Пленума проникване е налице, когато е създаден контакт между външната среда и кухината. В тези хипотези винаги е налице средна телесна повреда, тъй като в тези кухини се намират най-жизненоважните органи и създаденият контакт представлява реална опасност от внасяне на зараза. Не е необходимо нараняването, проникнало в съответната кухина да е засегнало или увредило някои от органите, намиращи се в нея. Достатъчно е само наличието на контакт между кухината и външната среда. В този смисъл е и установената съдебна практика (Решение № 4 от 20.01.2002 г. на III н.о. на ВКС, Решение № 5/20.01.1999 г. на I н.о. на ВКС, Решение № 557/8.10.1996 г. на II н. о. на ВС).

Не е налице проникване по смисъла на закона, когато не е разкъсана обвивката на тези кухини и не е създаден такъв контакт, въпреки че в резултат на нараняването са засегнати органи, намиращи се в тях (напр. последвал е мозъчен кръвоизлив, увреждане на белия дроб, на бъбрек, скъсване на черва и др.). В тези случаи следва да се прецени дали не е налице разстройство на здравето, временно опасно за живота и на това основание деянието да се квалифицира като средна телесна повреда.

В теорията е застъпено и схващането, че е налице средна телесна повреда и когато в резултат на увреждането се налага задължителна медицинска интервенция, която води до създаване на такъв контакт между съответната кухина и външния свят (вж. Стойнов Ал., Наказателно право, Особена част, Престъпления против правата на човека, С., 1997 г., с. 95).

Характерна особеност на обективната страна на престъплението по чл. 128 от НК, както и на телесните повреди по принцип, е, че характерът и степента на увреждането се определят към момента на извършване на деянието, а не в по-късен момент. Обективно настъпилото разстройство на здравето не може да се постави в зависимост от бъдещи или несигурни възможности (Решение № 478/20.8.1996 г. на II н.о. на ВС). Когато здравословното състояние на пострадалия се подобри в резултат на лекарска интервенция или на имунната защита на самия организъм, или по друга причина, правната квалификация на деянието не се променя от по-тежка към по-лека. Когато настъпят усложнения, деецът носи отговорност за по-тежкия резултат, независимо, че той е настъпил в по-късен момент. В последния случай се доказва наличието на причинна връзка между първоначалното увреждане и влошеното състояние на пострадалия.

Интерес представлява Решение № 1388/23.11.1970 г. на III н. о. на ВС. При прегледа на пострадалото лице е имало съмнение дали е налице спукване или не на големия издатък на раменната кост, но въпреки това то е било лекувано именно за спукване. Това обстоятелство и категоричната констатация в медицинското свидетелство, приложено към делото, обосновали извода на по-долната инстанция, че е причинена средна телесна повреда, още повече, че пострадалият е бил гипсиран и по такъв начин трайно се е затруднило движението на дясната му ръка. Това дава повод на ВС да се произнесе с посоченото по-горе решение, според което за характера на телесната повреда следва да се съди по действително причинените увреждания, а не по начина на лекуването им.

Трудности в практиката от обективна страна съществуват относно т. нар. привидна идеална съвкупност. При идеална съвкупност деецът извършва две или повече престъпления с едно деяние. Не съществува идеална съвкупност, когато е извършено едно престъпление, засегнати са едни и същи обществени отношения, но привидно са реализирани два или повече престъпни състава. Когато с едно деяние, на един пострадал, се причиняват две или повече различни по вид телесни повреди, е налице едно престъпление, което се квалифицира съобразно по-тежкия резултат. Деецът не носи наказателна отговорност едновременно за тежка и средна телесни повреди, причинени на едно и също лице в съвкупност. Броят на причинените телесни увреждания, независимо дали са еднакви или различни по вид, е от значение при определяне вида и размера на наказанието, а не на правната квалификация на деянието. В този смисъл е установената съдебна практика на ВС (Решение № 311/28.6.1972 г. на I н.о. на ВС, Решение № 866/27.8.1969 г. на III н.о. на ВС ).
### Субективна страна
От субективна страна трудности в правоприлагането на чл. 129, ал. 2 във вр. с ал. 1 от НК създава разграничението между опит за умишлено убийство и умишлено нанесена телесна повреда като довършено престъпление. В Постановление № 2/1957 г. на Пленума на ВС по някои въпроси на умишлените убийства е посочено, че двете деяния се различават по умисъла – в първия случай деецът иска, цели настъпването на смъртта на пострадалия, а във втория – иска или допуска (евентуален умисъл) причиняването на телесна повреда.

В съдебната практика се конкретизира понятието "алтернативен (неопределен) умисъл" – деецът предвижда настъпването на два или повече престъпни резултата, като цели или допуска причиняването на който и да е от тях. Когато деецът действа при евентуален алтернативен умисъл, той отговаря за реално причинената вреда, тъй като не е възможен опит при евентуален умисъл. Но когато се установи пряк алтернативен умисъл и поради независещи от дееца причини настъпи по-лекия от резултатите, наказателната отговорност е за опит към по-тежкия престъпен резултат. Точната квалификация на поведението е опит към по-тежкото престъпление при алтернативен пряк умисъл (Решение № 32/11.3.1991 г. на I н.о. на ВС , Решение № 831/26.12.1973 г. на I н. о. на ВС ).

Безспорно е прието също, че когато при нанасянето на ударите деецът е целял да причини един вид телесна повреда, но е допускал, че може да настъпи и по-тежък резултат, и въпреки това не се е отказал от деянието, той следва да отговаря за такава по характер телесна повреда, каквато е настъпила, т.е. и за по-тежкия резултат при наличието на евентуален умисъл (Решение № 193/9.11.1995 г. на ВК на ВС, Решение № 30/29.1.1987 г. на I н. о. на ВС, Решение № 61/10.2.1975 г. на II н.о. на ВС ).

В съдебната практика преобладава схващането, че основен разграничителен критерий е умисълът на дееца, като се имат предвид:

1. средството, с което е извършено престъплението;
1. силата и броят на нанесените удари;
1. дали са засегнати части от тялото от жизненоважно значение за организма;
1. интензивността на нападението и др.

В този смисъл е и Решение № 63/22.02.1999 г. на II н.о. на ВКС, според което целенасоченото произвеждане на изстрел с огнестрелно оръжие от близко разстояние, към която и да е част от тялото и главата (извън крайниците) обективира наличието на пряк умисъл за умъртвяване, а не за причиняване на средна телесна повреда (Решение № 173/24.9.1993 г. на ВК на ВС, Решение № 57/2.10.1979 г. на ОСНК на ВС, Решение № 242/21.4.1974 г. на II н.о. на ВС, Решение № 577/21.8.1973 г. на I н.о. на ВС ).

Приема се също така, че когато деецът причинява множество телесни увреждания на пострадалия с нанасяне на тежки удари върху жизненоважни центрове на тялото, като в резултат настъпва смъртта, е налице умисъл за убийство, а не за причиняване на телесна повреда. В тези случаи в съзнанието на дееца се съдържат представи, че с деянието се причиняват телесни увреждания, несъвместими с живота. Представеното съдържание не се ограничава само с причиняване на конкретна телесна повреда. В този смисъл са и Решение № 32/11.3.1991 г. на I н.о. на ВС, Решение № 70 от 23.2.1990 г. на II н.о. на ВС, Решение № 2/18.2.1988 г. на I н.о. на ВС, Решение № 163/26.4.1988 г. на I н.о. на ВС, Решение № 30 от 29.1.1987 г. на I н.о. на ВС, Решение № 71/7.3.1979 г. на II н.о. на ВС.
## **Лека телесна повреда**
Леката телесна повреда е обект на регламентация в чл. 130. Тя е от два вида. При първия се касае до увреждане на здравето извън случаите на тежка или средна телесна повреда. Тоест всяко друго засягане на анатомичната цялост или физиологичните функции на органи или тъкани, което не е средна или тежка телесна повреда – повърхностни рани, охлузвания, ожулвания, може и кръвотечения. И вторият вид леки телесни повреди са тези, които не са свързани със засягане на здравето, а само тези, при които се причинява болка или страдание. ВС, понеже е мъдър, е имал повод да се произнесе, че в тези случаи по своята същност болката представлява неприятно физическо усещане (а не болка от напусналия ви приятел или от загубилия футболен отбор), а страданието е продължителен процес на болка. Тук интерес представлява и института на реторсията, съгласно разпоредбата на чл. 130, ал. 3 – ако пострадалият е отвърнал също с такава телесна повреда, съдът може да освободи и двамата от отговорност. Шамаросал го, шамаросал го, двамата са решили спора, пито платено. И при обидата ще видите реторсията. Особеното при леките телесни повреди е това, че те не са наказуеми по непредпазливост.

### Обект. Субект
Обект на престъпленията по чл. 128 и сл. от НК са обществените отношения, свързани с телесната неприкосновеност, а в по-общ аспект – обществените отношения, които осигуряват неприкосновеността на здравето, разглеждано като лично благо за всеки гражданин. Дори когато е увредено, здравето на човек продължава да е обект на защита, поради което допълнителното му накърняване съставлява телесна повреда по чл. 128 - 135 от НК. 

Субект на престъпленията по чл. 130, ал. 1 и 2 от НК е всяко наказателноотговорно лице. Законът не предвижда особени качества, които извършителят трябва да притежава, за да носи наказателна отговорност. В квалифицираните състави (чл. 131 и сл. от НК) са визирани особени качества на субекта.
### Обективна страна
Наказателният кодекс квалифицира като леки телесни повреди два вида увреждания на здравето.

**Увреждания, които причиняват разстройство на здравето, извън случаите на чл. 128 и 129 от НК**

Според чл. 130, ал. 1 от НК, такива са уврежданията, които причиняват разстройство на здравето, извън случаите на чл. 128 и 129 от НК.

Съгласно Постановление № 3/1979 г. на Пленума на ВС разстройство на здравето извън случаите на тежка и средна телесни повреди се квалифицира като лека телесна повреда. Имат се предвид увреждания на организма, довели до болестно състояние, което не е продължително, постоянно, трайно или временно опасно за живота. Съставомерно по чл. 130, ал. 1 от НК е всяко кратковременно разстройство на здравето, изразяващо се в леко увреждане на анатомическата цялост на организма или тъканите, както и по-леки изменения във физиологическите му функции извън болката и страданието. За такива се приемат счупване на носни костици, изгаряния от по-лека степен, леки навяхвания на крайниците и др. Незначителните наранявания, като одрасквания и зачервяване на кожата, не са леки телесни повреди с разстройство на здравето.

Според съдебната практика, когато има разкъсване на кожата на тялото от удар и се налага лекарска интервенция за зашиване на раната, това представлява разстройство на здравето, защото пострадалият ще бъде принуден да се подложи на една, макар и малка операция, налице е накърняване на телесната цялост на пострадалото лице (Решение № 452/17.9.1990 г. на II н.о. на ВС, Решение № 362/25.5.1973 г. на I н.о. на ВС, Решение № 207 от 25.3.1969 г. на I н.о. на ВС). Деянието ще е съставомерно по чл. 130, ал. 1 от НК и при наличието на големи и дълбоки кръвонасядания, които са резултат на разкъсвания на кръвоносни съдове и подкожни кръвоизливи, тъй като те могат да внесат смущение в засегнатите органи и да предизвикат временна нетрудоспособност (Решение № 384/19.6.1971 г. на I н.о. на ВС). Лека телесна повреда с разстройство на здравето ще е налице, и когато на пострадалия е причинен оток и посиняване на бузата, защото деянието е изменило нормалното състояние на лицето, а визираните последици са продължили да съществуват за известно време (Решение № 96/26.2.1972 г. на I н. о. на ВС). В практиката по чл. 130, ал. 1 от НК се квалифицират и случаите на мозъчно сътресение, но без загуба на съзнание (Решение № 61/11.2.1982 г. на I н. о. на ВС), както и всяко увреждане, което е довело до временно разстройство на здравето, неопасно за живота (Решение № 19/1.3.1993 г. на ВК на ВС, Решение № 221/6.5.1980 г. на I н.о. на ВС , Решение № 779 от 18.7.1979 г. на III н.о. на ВС).

**Увреждане, което е причинило болка или страдание без разстройство на здравето**

Според чл. 130, ал. 2 от НК всяко увреждане, което е причинило болка или страдание без разстройство на здравето също представлява лека телесна повреда.

При нея пострадалото лице претърпява само болка или страдание. Съгласно Постановление № 3/1979 г. на Пленума на ВС болката, по своята същност, представлява неприятно физическо усещане, а страданието се определя като продължаваща болка. Тези увреждания се свеждат до краткотрайни телесни болки, предизвикани от посегателството върху различни части на тялото. Не е необходимо във всеки конкретен случай да се доказва, че пострадалият е изпитал описаните усещания. Достатъчно е увреждането да е от такова естество, че да предизвика такива последици при нормални условия, като при него е възможно да са налице и обективни следи.

Според съдебната практика при този вид лека телесна повреда болката или страданието трябва да са от такъв характер, че да не представляват разстройство на здравето. Така е например при нанасянето на плесница или друг удар с ръка или крак или с някакъв предмет по тялото на пострадалия, които удари не довеждат до накърняване на телесната цялост, а само до временна болка от удара (Решение № 477/25.10.2001 г. на I н. о. на ВКС , Решение № 362/25.5.1973 г. на I н.о. на ВС , Решение № 207/25.3.1969 г. на I н.о. на ВС ). В Решение № 384/19.6.1971 г. на I н.о. на ВС е застъпено схващането, че съдът, с оглед правилната квалификация на деянието, е длъжен при констатиране на лека телесна повреда, изразяваща се в кръвоизливи, чрез съдебномедицинска експертиза да установи дали те са незначителни и са довели само до физическа (телесна) болка и страдание, или са предизвикали разстройство в здравето на пострадалия.

Противоречия в правоприлагането възникват по повод разпоредбата на чл. 130, ал. 3 от НК. Текстът предвижда възможност за съда, ако в случаите на нанесена лека телесна повреда с или без разстройство на здравето, пострадалият е отвърнал веднага на дееца със също такава телесна повреда, да освободи и двамата от наказание - така наречената реторсия.

В основата на този правен институт е залегнала идеята, че страните са се поставили в еднакво положение пред наказателния закон. Налице е също така и по-ниска степен на обществена опасност на деянието, частично възмездяване на моралните вреди чрез причиненото взаимно телесно увреждане. Ето защо при реторсията е налице изключение от правилото, че извършването на престъпление винаги обосновава наказателна отговорност за дееца, т. е. налагане и изтърпяване на съответно наказание. Без значение е коя от двете страни първа е осъществила престъпното посегателство против личността и коя първа сезира съда. Този правен институт е приложим само в предвидените от закона случаи за ограничен брой деяния.

Необходимо е да се отбележи, че разпоредбата на чл. 130, ал. 3 от НК визира само възможност за съда, но не го задължава да я приложи. Приема се обаче, че винаги, когато при разглеждане на наказателно дело от частен характер за престъпление по чл. 130 от НК, се съберат доказателства, че пострадалото лице е отвърнало веднага със същата телесна повреда, каквато му е причинена от дееца, съдът е длъжен да обсъди въпроса за прилагането на реторсията по чл. 130, ал. 3 от НК и да изложи съображения, независимо от това дали действително я прилага или не (Решение № 208/29.5.1989 г. на I н. о. на ВС).

По отношение приложното поле на реторсията в съдебната практика се възприемат две противоречиви становища. От една страна се смята, че нормата на чл. 130, ал. 3 от НК може да се прилага само тогава, когато деецът е причинил, а пострадалият веднага му е отвърнал с лека телесна повреда, като двата вида увреждания са еднакви по степен, т. е. и двете телесни повреди са с разстройство на здравето или и двете са без разстройство на здравето. Изхожда се от граматическото тълкуване на текста, както и от обстоятелството, че е несправедливо да се освободи от наказание и този, който е нанесъл по-тежко увреждане – в случая това е леката телесна повреда с разстройство на здравето. В този смисъл са Тълкувателно решение № 51/1989 г. на ОСНК на ВС, Решение № 255/17.6.1992 г. на I н.о. на ВС, Решение № 283 от 22.6.1992 г. на I н.о. на ВС. 

Според другото становище, също установено в практиката, за да може съдът да приложи реторсията и да не накаже и деецът, и пострадалото лице, не е необходимо леките телесни повреди, които двамата взаимно са си причинили, да са от един и същи вид. Изхожда се от тълкуването, че под понятието "такава" телесна повреда, законът разбира не еднакви по степен на увреждане и резултат леки телесни повреди, а еднакви по вид деяния – леки телесни повреди без значение с или без разстройство на здравето. Макар и да са различни по степен – например деецът е нанесъл лека телесна повреда с разстройство на здравето, докато пострадалият веднага му е отвърнал с причиняване само на болка или страдание, това не ограничава приложното поле на чл. 130, ал. 3 от НК. В този смисъл е и Решение № 49/29.1.1972 г. на ОСНК на ВС. 

Съгласно разпоредбата на чл. 161, ал. 1 от НК причиняването на лека телесна повреда с или без разстройство на здравето по чл. 130, ал. 1 и 2 от НК, е престъпление от частен характер, което се преследва по тъжба на пострадалия.

Това означава, че образуването на наказателно производство зависи единствено и само от желанието, волята на жертвата, изразено чрез подаване на тъжба срещу извършителя на престъпното деяние. Начинът, по който се образува наказателно производство за престъпления от частен характер е визиран в НПК. При него се избягва досъдебното производство, характерно за делата, образувани за престъпления от общ характер, тъй като то се възбужда с подаване на тъжба от пострадалия директно до компетентния съд. По този начин се постига по-бързото реализиране на правото на защита от страна на пострадалия в качеството му на частен тъжител. Само в изключителни случаи, когато пострадалият не може да защити своите права и законни интереси поради безпомощно състояние или зависимост от извършителя на престъплението, прокурорът може служебно да образува наказателно производство, ако са налице предпоставките за това. При тези престъпления участието на прокурор не е задължително, като НПК предвижда възможност прокурорът да встъпи в делото във всеки един момент и да поеме обвинението в случаи, идентични с посочените по-горе.
### Субективна страна
Според принципа, възприет в разпоредбата на чл. 11, ал. 4 от НК, непредпазливите деяния са наказуеми само в предвидените от закона случаи. В НК обаче няма текст, който да предвижда наказателна отговорност за лека телесна повреда с или без разстройство на здравето, извършена по непредпазливост. От гледна точка особеностите на субективната страна на деянието, то е наказуемо само, когато е увреждането е причинено умишлено, без значение формата на умисъла - пряк или евентуален (Решение № 236 от 26.4.1976 г. на I н. о. на ВС).

## **Специални състави**
Останалата част от телесни повреди и съставите съвпадат със съставите на убийство. Всичко, казано за убийството, важи и тук. В чл. 131 са предвидени квалифицираните случаи на телесни повреди – както и убийството по чл. 116. Визирани са допълнителни признаци – на длъжностно лице, от длъжностно лице, на майка или баща, на бременна жена, по особено мъчителен начин и т.н. Всичко за убийствата важи и за телесните повреди. Чл. 132 визира случаите на причиняване на телесна повреда при афект – аналогично на чл. 118. Чл. 133 визира случаите на наказуемост по непредпазливост – визират се единствено тежка или средна. Чл. 134 – причиняване на телесна повреда по професионална непредпазливост (чл. 123 аналогично). 

Изрично в чл. 135 законодателят е разгледал наказателна отговорност при случаите от заразяване с венерическа болест като особен вид посегателство срещу здравето на хората. По основния състав, ал. 1, се изисква умишленото заразяване на друго лице с венерическа болест. Престъплението е резултатно – довършено е, когато другото лице действително е било заразено от такава болест. Съгласно ал. 4 като довършено престъпление е формулиран и случаят, при който лицето само е било поставено в опасност да се зарази без това да е реалният резултат от половото сношение или другия начин, използван от дееца.

