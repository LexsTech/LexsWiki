---
title: Въпрос 67
---
# **Въпрос 67. Разпит. Експертиза. Следствен експеримент. Разпознаване.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2067.mp3" type="audio/mpeg">
        </audio>
    </div>

## **Разпит – обща характеристика.**
Разпитът като способ на доказване е насочен към събиране на гласни доказателствени средства: обяснения на обвиняемия и показания на свидетелите. На досъдебното производство се извършва от разследващия орган или от прокурора, в случаите когато провежда разследването лично или извършва отделни действия по него. Останалите участници в процеса, които по силата на закона или въз основа на разрешение на органа могат да участват при провеждане на разпита, имат право да поставят въпроси към разпитвания, но само чрез органа по провеждането му.

Установени са следните правила за провеждане на разпита. Първоначално лицето под формата на свободен разказ излага това, което знае. След свободното изложение на фактите, известни на разпитвания, разпитът продължава с въпроси. Те трябва да са ясни, конкретни, кратки, точни и най-вече свързани с предмета на делото. Не трябва да се допускат внушаващи /съдържащи отговор/ въпроси, подвеждащи въпроси, които да провокират конкретни отговори, които разпитваният не иска да даде, двусмислени въпроси и т.н. Задължение на органа по провеждане на разпита е да контролира качеството на задаваните въпроси, тъй като поставянето им става чрез него. Недопустимо е разпитът да е предхождан, съпътстван от обещания, заплахи или употреба на сила. Установяването на което и да е от тези обстоятелства опорочава извършеното действие до степен, че прави гласните доказателствени средства негодни за използване при решаване на делото. Това са в обобщен вид основните характеристики на разпита. Спецификите му при отделните субекти, които се подлагат на разпит, ще бъдат разгледани поотделно.
### Разпит на обвиняем.
Разпит на обвиняем от орган на досъдебното производство. По отношение на това процесуално действие приложение намират чл. 138 от НПК и отчасти нормата на чл. 115 от НПК. Чрез разпита на обвиняем се дава възможност на лицето, привлечено в това качество за конкретно престъпление да изложи своята гледна точка по фактите, включени в обвинението. Времето му на провеждане в хода на разследването е обвързано с действията по чл. 219 от НПК, доколкото след предявяване на постановлението за привличане на обвиняем, за разследващия орган възниква задължение незабавно да пристъпи към разпита му, т.е. първият разпит на обвиняемия по време винаги е определяем, но не и определен във времето. Колкото привличания бъдат извършени, толкова пъти лицето ще бъде и разпитано – обратното би било съществено процесуално нарушение, връщащо делото на този етап. Няма пречка обаче да бъде провеждан разпит на обвиняемия във всеки момент, когато той пожелае или по почин на разследващия орган.

Законодателят е въвел изискването за провеждане на разпита през деня, но не го е абсолютизирал. Допуснал е изключение – „освен когато не търпи отлагане”. Важният въпрос в случая е: ще бъде ли налице допуснато съществено процесуално нарушение при неспазване на изискванията за провеждане на разпита през деня. Доколко липсват критерии за въведеното изключение, изводът за допуснато съществено процесуално нарушение ще трябва да се извежда от наличния към момента на провеждане на действието доказателствен материал и изясняване на причините, поради които разпитът е проведен в тъмната част на денонощието. Това уточнение е важно, тъй като при последваща оценка е напълно възможно да са установени и други доказателства, водещи до различен извод, но с които разследващият орган е нямало как да се съобрази при извършването на разпита през нощта. Разпитът ще е проведен при условията на неотложност винаги, когато предявяването на постановлението му за привличане е извършено през нощта, когато други действия по разследването са били обвързани от провеждане на разпит на обвиняемия и те са били в условията на неотложност – единствена възможност за събиране на доказателства.

Когато при дължимия анализ на материалите по делото се установи обаче липса на такава необходимост, то провеждането на разпита при тези условия би било съществено нарушение на процесуалните правила.

Наложителното изследване на въпроса за необходимостта от провеждане на разпита по време, различно от предписаното като обичайно, предполага допълнителни изисквания към съдържанието на протокола, в който същият се обективира. В случаите когато разпитът не е проведен през деня, органът по извършване на действието следва преди започването му да отрази и причините, поради които това се налага. Така ще даде възможност за коректна последваща преценка на годността на протокола за разпит като доказателствено средство. Тъй като това не е изискване на закона, отсъствието на такова отбелязване не следва да води автоматично до изключването му от доказателствената съвкупност. Решаващият орган дължи анализ на причините и въз основа на установеното, трябва да извърши оценка на годността му.

Преди разпита на обвиняемия, органът по извършване на действието е длъжен да установи самоличността на лицето – чрез документ за самоличност (лична карта) или други идентифициращи личността документи – задграничен паспорт или шофьорска книжка. След като се увери в самоличността на разпитваното лице, той изяснява въпроса дали разбира обвинението. Този въпрос към обвиняемия цели определяне на рамката на разпита и необходимостта от някакви разяснения във връзка с повдигнатото му обвинение. Ако отговорът е положителен, органът по провеждане поканва обвиняемия да изложи под формата на свободен разказ всичко онова, което знае във връзка с обвинението, но само ако желае. Обвиняемият няма задължение да говори. Това е негово право и той го реализира по свое усмотрение, без от това да произтичат каквито и да е негативни последици за него. Константна е съдебната практика, че отказът на обвиняемия да даде обяснения не може да се отчита в негова вреда – като отегчаващо или признаващо вина обстоятелство.

При положение, че обвиняемият се възползва от правото си и даде обяснения, то тогава могат да му се поставят въпроси. Целта на тези въпроси е определена в закона - допълване на неговите обяснения, отстраняване на непълноти, неясноти или противоречия. Добра практика е в протокола да се вписват въпросите на разследващия орган, за да може прокурорът при осъществяване на функцията си по контрол и съдът като решаващ орган, да извършат преценка на тяхната допустимост с оглед предвидените в чл. 138 ал. 5 от НПК изисквания – да са ясни, конкретни, свързани с обстоятелствата и най-вече – да не подсказват отговори или да подвеждат към определен отговор.

Ако обвиняемият даде обяснения, се поставя въпросът задължен ли е да отговаря и на въпроси, поставяни от разследващия орган по депозираните обяснения. Отговорът е отрицателен и се извежда от гарантираното му право да дава обяснения ако желае. Това право не следва да се разбира в смисъл, че веднъж след като е решил да го упражни, това следва да бъде линията му на поведение до края на процеса. Негова е преценката дали и в каква степен да упражни същото, без да е обвързано с последиците, за които вече говорихме.

Предвиденият ред за провеждане на разпита в тази му част, макар и установена в кодекса, не води автоматично до невалидно извършено действие ако бъде нарушен. Дори да се установи с годни доказателствени материали това, че на обвиняемия не е дадена възможност за излагане на фактите във формата на свободен разказ или че задаваните въпроси са били недопустими, това не може да се приеме автоматично за съществено нарушение на процесуални правила, а следва да бъде преценявано като такова на плоскостта на нарушаване правото на защита на привлеченото към наказателна отговорност лице.

С НПК бе предвидена възможност за провеждане на разпит чрез делегация и видеоконференция. С оглед гарантиране на принципа за непосредственост при снемане на обяснения от обвиняемия, тези форми на провеждане на разпит по принцип са изключени за него. В практиката обаче обвиняемите лица често се намират на установени адреси извън страната, а извършване на процесуални действия с тях по пътя на международната правна помощ обикновено изисква време, в пъти надхвърлящо срока на разследване по чл. 234 от НПК. За да отговори на реалните нужди на наказателното преследване и гарантира приключването му в разумен срок, законодателят въведе изключение от този принцип, като допусна провеждане на разпита чрез видеоконференция или по делегация, ако обвиняемият се намира извън страната и това няма да попречи на разкриване на обективната истина. За да се проведе разпитът неприсъствено, трябва да са налице двете посочени в закона кумулативни предпоставки, а именно обвиняемият да е извън страната и провеждане на разпита по този ред да не пречи за разкриване на релевантните за изхода на делото обстоятелства. Липсата на която и да е от цитираните предпоставки обосновава извод, че не са били налице условията за провеждане на разпита по този ред, респективно, ако този ред е използван, то ще е допуснато съществено процесуално нарушение, което ще изключи възможността доказателствата събрани чрез това гласно доказателствено средство да могат да бъдат ценени. Докато първото условие е ясно и обективно установимо, то второто е изцяло субективно и основано на оценка на наличните по делото доказателствени материали.

Доколкото провеждането на разпит на обвиняем по делегация или чрез видеоконференция е регламентирано като изключение от установените процесуални правила, то случаите когато е проведен в нарушение на чл. 115 НПК, винаги ще представляват съществено процесуално нарушение, защото се засяга основен принцип на наказателния процес – непосредственост на събирането на доказателства. Допускането на такова нарушение води до невъзможност да бъдат ползвани обясненията, дадени в хода на проведения разпит.

Важно практическо значение има оказването на физическо и/или психическо въздействие по отношение на обвиняемия преди или по време на разпита от страна на водещия разследването, или от други лица. Констатирането на такова въздействие води до извод, че в хода на депозиране на обясненията е било допуснато съществено процесуално нарушение и те не могат да бъдат ползвани за целите на доказването. Поради тази причина когато решаващият орган получи информация от такова естество, респективно бъде сезиран с нарочна жалба за упражнено върху обвиняемия насилие или натиск, той е длъжен още на етап досъдебно производство да прояви активност и да провери тези данни. Това може да се осъществи чрез: разпит на други обвиняеми или свидетели, събиране на писмени доказателства – напр. медицинска документация или други доказателствени източници – заключения на изготвени експертизи. Изясняването на този въпрос не бива да се оставя за съдебната фаза на производство, когато възможностите за евентуално преодоляване на празнотата в доказателствата, която би се породила с изключване на обясненията на обвиняемия, няма да зависи само от процесуалната активност на прокурора, но и от тази на другите участници в процеса под водещата роля на съда. Още повече, че дотогава ще е изминал твърде голям период от време, изключващ обективни данни за твърдяното въздействие, което ще доведе до доказване само с гласни доказателствени средства. А това почти винаги е в ущърб на обвинителната теза. В чл. 55 ал. 1 изречение последно е предвидено право на обвиняемия защитникът му да участва при извършване на действия по разследването и други процесуални действия с негово участие, освен когато изрично се откаже от това свое право. Тази норма предполага при провеждане на разпит на обвиняем, което е действие по разследването, да се осигури участието и на защитник. Ако обвинението предполага задължителна защита или лицето поиска служебна такава, то това ще бъде задължение на разследващия орган, докато в останалите случаи

Право на обвиняемия, реализирането на което ще зависи само от него, със задължение на разследващия да уведоми защитника за времето и мястото на провеждане на действието. Следва да се има предвид, че събраните в присъствието на защитник доказателства могат да бъдат използвани по реда на чл. 279 ал. 2 от НПК и чл. 281 НПК в хода на съдебното следствие и тези възможности представляват допустимо съгласно чл. 18 НПК отклонение от принципа за непосредственост.

Основното нарушение на процесуални правила, свързано с провеждане на разпит на обвиняемия е осъществяването на това действие в отсъствието на защитник. Всеки път, когато е било налице задължение на разследващия орган да осигури защита и това не е сторено, е допуснато съществено нарушение на процесуални правила. Изрично изявление от страна на обвиняемия, че не желае участието на защитник и не възразява за провеждане на разпита в негово отсъствие или изявление, че желае да се защитава, сам би имало значение единствено в хипотезата на чл. 94, ал. 1, т. 4 и 5 НПК. Във всички останали случаи на чл. 94, ал. 1 НПК, депозирането на обяснения в отсъствието на защитник би било съществено нарушение на процесуални правила.

### Разпит на обвиняемия пред съдия. 

Целта на това действие по разследването е трайно закрепване на гласни доказателства, обикновено непосредствено след деянието, когато се приема, че спомените за разглежданите събития са ясни и пълни, като се осигурява възможност на обвиняемия и неговия защитник да участват в събирането им. Въпросът дали и кога да бъде проведен разпит на обвиняем пред съдия е от компетентността на органите на досъдебното производство, поради което необходимостта от извършването им е извън обхвата на компетентността на съда. Съдът не може да преценява основанията за провеждането на разпит пред съдия като предпоставка за допустимост на съдебното производство. Пределите на правомощията на съда в това производство – да следи за законосъобразността на разпита, без да се запознава с материалите по делото и без да формира становище по въпросите за отговорността и вината, обуславят и липсата на пречка съдията да вземе участие в съдебния състав по съществото на делото. Затова и участието му не е посочено като основание за отвод по чл. 29 НПК. Събраните по реда на чл. 222 НПК доказателства могат да бъдат използвани по реда на чл. 279 НПК и чл. 281 НПК в хода на съдебното следствие.

Процедурата е регламентирана в чл. 222 НПК и се инициира от органите на досъдебното производство: разследващия орган или прокурора с искане до съда. Компетентен да осъществи съответните правомощия е съдията от съответния първоинстанционен съд, определен по общите правила за местната и териториалната подсъдност. С цел процесуална икономия и постигане на бързина при провеждане на разпита, е въведена специална териториална компетентност по избор на органа на досъдебното производство – и на първоинстанционния съд, в района на който се извършва действието. С важно практическо значение е въпросът ако в хода на досъдебното производство обвинението бъде изменено по реда на чл. 225 НПК за престъпление, което съгласно чл. 35 НПК изисква различна родова подсъдност, това опорочава ли проведения разпит. Отговорът е отрицателен. След като разпитът е проведен при спазване на предвидените в закона изисквания, няма пречка за използването му при доказване и на измененото обвинение, но само при условие, че не е била променена съществено обстоятелствената част на обвинението.

Разпитът се извършва пред съдия, а не от съдия, поради което при провеждането му съдията не разполага с делото, а само с искането (чл. 222, ал. 1 НПК). Освен компетентносттана съда, другото условие за допустимост на процедурата е осигуряване явяването на обвиняемия и неговия защитник от органа, който е поискал извършването на действието, както и осигуряването на възможността да участват в действието и другите обвиняеми, и техните защитници, ако има такива. Наличието на тези предпоставки се проверява от съда. Ако обвиняемият поиска разпитът му да бъде извършен с участие на негов защитник, делото следва да се отложи, тъй като той има право да участва със защитник във всяко процесуално-следствено действие с негово участие съгласно чл. 55, ал. 1 НПК. В текста на чл. 222, ал. 1 НПК е посочено, че в разпита участва защитник на обвиняемия, ако има такъв. Оттук произтича задължението на органа на досъдебното производство по ал. 2 да уведоми и защитника за датата и часа на заседанието. В случай че обвиняемият до този момент не е упълномощил защитник, но заяви пред съда, че желае да упълномощи такъв за това действие, няма основание да бъде ограничено това негово основно процесуално право.

Във връзка с така установеното задължение, неучастието на защитник при условията на задължителна защита, респективно при изразено желание на обвиняемия за такава, винаги ще е налице процесуално нарушение, което ще засегне извършеното действие до степен на негодност за нуждите на доказването.

Разпитът се провежда от разследващия орган или прокурора по правилата, установени в чл.138 от НПК. Съдията следи за неговата законосъобразност доколко извършва оценка за допустимост на поставените въпроси, които трябва да съответстват на изискванията на чл. 138, ал. 5 НПК с оглед на спецификата на конкретното производство – да са ясни и конкретни, да не подсказват отговори или да подвеждат към определен отговор, но не може да преценява относимостта на въпросите към обстоятелствата по делото, защото те не са му известни – не разполага с делото.

При извършването и на това процесуално действие, разследващият орган е длъжен да изследва въпроса за доброволността на даваните обяснения и ако сам не го направи, то това ще бъде проконтролирано от съда. Ако бъдат забелязани следи от насилие, съдията може да направи констатация в протокола и ще запише обяснението на обвиняемия за произхода им, ако той желае да даде такова. Дори и да няма такива следи, на вписване в протокола подлежат и самите твърдения на обвиняемия в този смисъл, след което задължение на разследващия орган и прокурора ще бъде тяхната проверка. Отразяването на тези обстоятелства ще даде възможност на решаващите органи или прокурора по реда на чл.242 и сл. от НПК и съда, да преценят значението на същите в контекста на целия доказателствен материал и да формират изводи относно годността на гласното доказателствено средство за изясняване на обективната истина по делото.

След като органът на досъдебното производство приключи с въпросите си, съдията дава възможност на защитника да зададе свои, с което се осигурява защитеното с КПЧОС право на обвиняемия да участва в процеса по събиране на доказателствата.

В това производство съдията не задава въпроси, защото подобна активност надхвърля обхвата на съдебния контрол. Обратното би превърнало съда в участник в досъдебното производство, което не се допуска от процесуалния закон предвид изискването делото да не се предоставя на съда. Нарушаването на това правило обаче не може да бъде ценено като формално процесуално нарушение и би представлявало такова, само ако по този начин е осъществена недопустима намеса на съда (например са задавани въпроси или е оказван натиск от негова страна), и това действие е компрометирало разпита или е допуснато манипулиране на обясненията. Установяването на тези обстоятелства е допустимо във всеки един етап от производството с всички доказателства.

Извършеното действие се отразява в протокол за съдебното заседание при спазване на изискванията, регламентирани в чл. 311 НПК, който се подписва от съдията и съдебния секретар. Най-често претендираното нарушение в процедурата по чл. 222 от НПК се наблюдава при дела с повече обвиняеми и се изразява в липсата на надлежно уведомяване на всички обвиняеми /извън разпитвания/ за времето и мястото на провеждане на действието. Ако проверката на такива оплаквания се потвърди, то това винаги е съществено процесуално нарушение, което ще доведе до изключване на протокола от доказателствените материали.
### Разпит на свидетел.
Разпит на свидетел от орган на досъдебното производство. Като процесуално действие, чрез което се събират гласни доказателствени средства, разпитът на свидетел като характеристика е сходен с този на обвиняемия. Затова в настоящата част на изложението ще бъдат засегнати само спецификите при провеждането му:

- Не се предвижда време на провеждането му. Това позволява извършване на разпита по всяко време от денонощието, без да се налага обосноваване на причини, ако е извършен през нощта.

- Наред със самоличността на лицето, органът по провеждане на действието е длъжен да изясни отношенията, в които се намира с другите участници в производството. Необходимостта от установяване на тези обстоятелства е обусловена от две последици:

- попада ли лицето в кръга по чл. 119 от НПК, което да обоснове правото му да откаже да свидетелства;

- ако разпитът бъде проведен – с каква доказателствена сила ще се ползват дадените от такова лице показания с оглед непредубеденост и незаинтересованост спрямо фактите – предмет на установяване и доказване и лицата, свързани с тях.

Следва да се има предвид установената практика по отношение на свидетелите, които по реда на чл. 119 от НПК могат да откажат да дават показания. Независимо от факта на даване на показания в досъдебното производство при спазване на всички изисквания на закона, ако в следващата фаза на процеса те се позоват на правото си по чл. 119 от НПК и откажат да свидетелстват, включването им в доказателствената съвкупност по реда на чл. 281 от НПК е изключено.

Свидетелят се предупреждава за отговорността, наказателна по чл. 290 от НК, която носи по силата на закона, ако откаже да даде показания, даде неистински показания или премълчи някои обстоятелства. За разлика от обвиняемия, който има право на преценка да даде или не обяснения по делото, свидетелят е длъжен да се яви пред съответния орган, когато бъде призован, да изложи всичко, което знае по делото и да отговаря на поставените му въпроси – чл.120 ал.1 от НПК. Изпълнението на това негово задължение е гарантирано от една страна с налагане на глоба и принудително довеждане, ако не се яви на разпит без уважителна причина, и с наказателна отговорност ако откаже да даде показания, даде неистински показания или премълчи нещо от това, което знае. Предвидено е само едно изключение от това негово задължение и това е уредената в чл. 121 от НПК хипотеза: не е длъжен да дава показания по въпроси, отговорите по които биха уличили него или близките му, чл.121 ал.1 от НПК, в извършване на престъпление. Преценката за извършено престъпление е въпрос, който предполага специални знания и професионална оценка, с каквито свидетеля по принцип не разполага, поради което за да го защити от собственото му поведение, законодателят е предвидил правото му да се консултира с адвокат – чл.122 от НПК. Това негово право е обвързано със задължението на разследващия орган да му го разясни и то в момент, който да позволи реализирането му. Според мен правилно е това да бъде сторено в началото на разпита, а не когато вече се задават въпросите, предвид самата методология, по която се провежда – свободен разказ и тогава въпроси, ако има такива. При положение, че разясняването бъде оставено за момента на задаване на въпроси, то е възможно чрез свободния разказ лицето вече да се е уличило в престъпление. Във всеки момент от провеждане на разпита, свидетелят може да направи такова искане, което предполага активност на органа и осигуряване на адвокат.

Разпит чрез видео и телефонна конференция е допустим и ако разпитваното лице се намира на територията на страната. Освен това същият се провежда без да се изследва въпросът за отражението, което евентуално би дал върху разкриването на обективната истина. По време на разпита, свидетелят има право да си служи с бележки. Изискването е да се намират у него и да са свързани с показанията, които дава.

Разпит на свидетел пред съдия. Провеждането на разпит на свидетел по този ред е уредено в чл.223 от НПК, като производството е идентично с това при разпита на обвиняем пред съдия. За провеждането на това процесуално действие обаче са въведени две изисквания:

- невъзможност на свидетеля да се яви пред съда в рамките на съдебната фаза на процеса /болест, отсъствие от страната, други причини/;

- неговите показания да са от изключително значение за разкриване на обективната истина по делото, което изисква тяхното закрепване по начин, позволяващ приобщаването им от съда към доказателствената съвкупност по реда на чл. 281 НПК.


Ето защо искането на разследващия орган до съда за провеждане на такъв разпит следва да е обосновано с една от тези предпоставки, за да се приеме, че са налице основания за насрочване на производство по чл. 223 от НПК.

Предпоставките за започване и провеждане на процедурата са идентични с тези за провеждане на разпит на обвиняем. След преценка на подсъдността и компетентността, съдът, отново еднолично, проверява дали се явява свидетелят, както и дали е дадена възможност на обвиняемия и защитника му да участват в това производство. Съдията не може да разполага с делото, поради което използва информацията за това дали по делото има привлечен обвиняем, кой е той и участва ли със защитник, от искането на органа на досъдебното производство. Процедурата ще бъде осъществена, ако лицата по чл. 223, ал. 2 НПК се явяват, а ако обвиняемият и защитникът му не присъстват, органът на досъдебното производство трябва да представи доказателства или да декларира пред съдията, че са били надлежно уведомени за датата и часа на извършване на действието. Съществено процесуално нарушение ще бъде налице винаги, когато обвиняемият и неговият защитник не са били призовани за извършване на действието.

С цел гарантиране на състезателността в процеса, в чл. 223 ал. 4 от НПК е предвидена възможност обвиняемият или неговият защитник да поискат от органа на досъдебното производство провеждане на разпит пред съдия на посочен от тях свидетел. За да се удовлетвори такова искане, се изисква да са налице основанията по ал. 1 на чл. 223 НПК и да е налице обективна необходимост от събирането на показанията по този ред. Предвидено е изрично как следва да бъде отразен отказът на органа на досъдебното производство, като протоколът следва да бъде подписан освен от органа и от обвиняемия, и защитника му. НПК осигурява последователна защита на принципа на състезателност, като в чл. 281, ал. 4 НПК е предвидил като последица от отказа на органа на досъдебното производство, възможността по искане на обвиняемия и защитника, показанията на същия свидетел, дадени пред орган на досъдебното производство да бъдат приобщени към доказателствената съвкупност по реда на чл. 281, ал. 1 НПК – както ако бяха събрани пред съдия.
### Разпит на малолетен или непълнолетен свидетел
Провеждането на разпит на малолетен и непълнолетен свидетел се различава съществено от този на пълнолетен. От особено значение е подготовката на самия разпит, в хода на която е необходимо да се проучи личността на разпитвания, да се определят лицата, които следва да присъстват и да се уточнят времето и мястото на разпита. Разпитът трябва задължително да се проведе през деня и за предпочитане в привична за разпитвания обстановка. При наличие на стая, предназначена за разпит на малолетни и непълнолетни свидетели, действието следва да се извърши в нея, но ако такава няма, удачно място на провеждане би могло да бъде – в детската градина, училище или друго учреждение, място, съобразено с възрастта на разпитвания и характеристиката на личността му. Относно продължителността на разпита следва да се спазват препоръките на присъстващите психолози. Тактическите способи, които ще се използват по време на разпита трябва да са съобразени със степента на психофизиологичното развитие на малолетния или непълнолетния свидетел. Не винаги е целесъобразно използването на призовка за осигуряване на малолетния или непълнолетен свидетел, тъй като може да позволи оказването на външно внушение или да доведе до смущение или страх у детето.

Разпитът на тази категория свидетели е регламентиран в разпоредбата на чл. 140 НПК. С нея са предвидени изключения от общите правила за провеждане на разпит, познаването на които е от изключително практическо значение, тъй като спазването им в повечето случаи е условие за годността на събраните и проверени чрез този способ доказателства.

Първата отлика при разпита на **малолетен свидетел** е, че към **него не се отправя предупреждение за отговорността по чл. 290 Н**К, тъй като предвид възрастта си тези лица са наказателно не отговорни. Това обаче не освобождава разследващия орган от задължението изрично да разясни на малолетния и непълнолетен свидетел необходимостта да даде правдиви показания – чл. 140, ал. 4 НПК, и това разяснение трябва да бъде отразено в протокола за разпит.

Освен това при провеждане на разпит на малолетен свидетел е предвидено задължителното участие на педагог или психолог, а в случай на необходимост – участие и на техният родител или настойник. Макар и уредено в една норма, участието на тези лица се подчинява на различен режим, с различни правни последици. Участието на педагог или психолог е необходимо с оглед спецификите на интелектуалното и психофизическо развитие на личността на лицата, които не са достигнали своята зрялост, което предполага различна тактика и методология при провеждане на разпита. Участието им се изразява в поставяне на въпроси при разпита, като тези специалисти имат право да се запознават с протокола за разпит и да направят бележки по точността и пълнотата на записаното в него. Педагогът или психологът подпомагат съда и органите на досъдебното производство със своите специални знания при разпита, но след това отделно не могат да бъдат разпитвани като свидетели за тези обстоятелства или да дават заключения като експерти. В този смисъл участието на посочените специалисти е задължително и неучастието им представлява основание да се приеме, че при провеждане на разпита е допуснато съществено процесуално нарушение, което от своя страна не позволява да бъдат ценени депозираните свидетелски показания.

Не така стои въпросът с другите предвидени участници: родителите  или настойниците на разпитваните малолетни свидетели. По отношение на тях законодателят е предоставил възможност на органа, провеждащ действието да прецени необходимостта от присъствието им. Тази преценка следва да бъде основана на събрания по делото доказателствен материал, както и на проучването на личността на разпитвания. Нормата не е императивна, поради което отсъствието на родител или настойник при провеждане на разпита, не води автоматично до изключване на дадените по този начин свидетелски показания. При направени възражения в тази насока, респективно при възникнали съмнения по повод проведения разпит, решаващият орган следва да провери по какъв начин отсъствието на родителя или настойника се е отразило на правдивостта на дадените показания и едва тогава да прецени доказателствената им сила.

Този подход – на преценка необходимостта от присъствие на посочените в чл. 140 ал. 1 от НПК лица – е приложен и по отношение на разпита на **непълнолетни** свидетели. В тази хипотеза обаче преценката е разширена и относно присъствието на педагог или психолог. Аргумент за това е възрастта на непълнолетните – макар и недостигнали пълна зрялост, физическото, интелектуалното и психическото им развитие е в по-напреднал стадий, а и с оглед самата личност може изобщо да няма обективна необходимост от осигуряване на лицата по чл. 140 от НПК при провеждане на разпита. Тази преценка се извършва от органа по провеждане на действието и изисква предварителната подготовка, за която вече говорихме. Законодателят е предвидил възможност лицата по чл. 140 ал. 1 от НПК да задават въпроси на разпитваното лице с разрешение на органа по провеждане на разпита. Препоръчително е тази възможност да се използва, предвид специалните знания, които имат психолозите и педагозите в областта на комуникацията с малолетни и непълнолетни с цел осигуряване на по-пълни и правдиви показания.
### Разпит на свидетел с тайна самоличност
Уреден е в чл. 141 от НПК. Характерното за него е, че по време на разпита самоличността на свидетеля остава неизвестна /поне това е замисъла на законодателя/ за част от участниците. На досъдебното производство това са обвиняемият и неговият защитник. Лицето, което депозира показания се описва с идентификационен номер, като самоличността му не се отбелязва в протокола, в който са вписани свидетелските показания и тя е известна само на органите, които осъществяват ръководство и контрол в процеса.

Независимо от предпочетения начин на провеждане на разпит (включително видео или телефонна конференция), органите на досъдебното производство имат задължение да полагат грижи и вземат мерки за запазване в тайна на самоличността на свидетеля. Именно с такава цел, протоколът от разпита, проведен по този ред, не се подписва от него.

Друга особеност на този разпит е предвидената процедура по запознаване на обвиняемия и неговия защитник с показанията, дадени от свидетеля с тайна самоличност. Предвидено е това да стане чрез предявяване на преписи от протоколите за разпит на свидетеля незабавно след провеждането му, като обвиняемият и неговият защитник имат право писмено да поставят въпроси на свидетеля. По този начин се осигурява правото им да участват в събирането на доказателства, тъй като имат възможността да поставят въпроси и да се запознава с депозираните показания, макар и при наличието на чисто фактически затруднения, свързани с невъзможност за личен контакт със свидетеля.

Всеки път когато не е изпълнено едно от двете задължения на органа на досъдебно производство: не е предоставен непосредствено след разпита или изобщо не е предоставен препис от протокола за разпит на свидетеля на обвиняемия и неговия защитник, както и ако не им е дадена възможност да зададат писмено своите въпроси, ще е допуснато нарушение на чл. 141 ал. 2 от НПК, което почти винаги ще води до изключване от доказателствената съвкупност на този протокол. Единствено в хипотезата на нарушение на изискването за незабавно представяне на протокола, съдът ще дължи преценка на степента, в която е било ограничено правото на обвиняемия и неговия защитник за лично участие в събирането на доказателства и въз основа на тази преценка - доколко допуснатото нарушение е съществено.
### Разпит на служител под прикритие като свидетел
С включването на разследването чрез служител под прикритие като специално разузнавателно средство, законодателят предвиди и възможност данните, придобити чрез него да бъдат приобщени към доказателствата по делото. Съгласно чл. 172 ал. 4 от НПК, служителят под прикритие се разпитва като свидетел и по този начин сведенията, събрани чрез прилагане на този оперативен способ валидно се включват в доказателствената съвкупност. Самият разпит е уреден в чл. 141а от НК, но с препратка към чл. 139 ал. 8 от НПК /разпит чрез видео и телефонна конференция/, който от своя страна препраща към чл. 223 от НПК /разпит пред съдия/ в случаите на провеждането му във фазата на досъдебното производство. Ако обобщим всички приложими норми, разпитът се провежда по правилата на разпит на свидетел пред съдия с някои специфики:

Разпитът се осъществява чрез видео или телефонна конференция. В зависимост от предпочетената форма се вземат мерки за запазване самоличността на служителя под прикритие – при телефонна конференция се променя гласът, а при видеоконференция - гласът и образът.

Самоличността на свидетеля се установява индиректно – от ръководителя на структурата или оправомощено от него лице, която осигурява и прилага разследването чрез служител под прикритие. Това лице присъства лично при провеждане на разпита и свидетелства, че разпитваното лице е лицето, на което е даден идентификационния номер, посочен в разпореждането на съда, с което е разрешено неговото използване. Съществува и възможност – чл.123а НПК данните за самоличността на служителя под прикритие да бъдат предоставени на съда и прокурора, но след писмено искане до Министъра на вътрешните работи  или Председателят на ДАНС, който издава писмено разпореждане за разкриване на самоличността. Това обаче е поставено под условие – да не застраши по какъвто и да е начин здравето, живота на служителя, на неговите възходящи, низходящи, братя, сестри и други лица, с които е в близки отношения. Към протокола за разпит се прилагат разрешението на съда за използване на СРС и разрешението на Министъра на вътрешните работи или Председателят на ДАНС за прилагането им. След като се провежда при условията на чл. 223 от НПК, за провеждане на разпита разследващият орган е длъжен да уведоми за времето и мястото на провеждане на разпита обвиняемия и неговия защитник. Осигуряването на възможност да присъстват на този разпит е обвързано с упражняване на правото на защита в пълен обем и липсата на активност в тази посока винаги е съществено процесуално нарушение, което води до изключване на протокола като годно доказателствено средство, въпреки годността му от формална страна.

Преди да се пристъпи към провеждане на разпит на служител под прикритие, с оглед разпоредбата на чл. 123а от НПК, за органа на досъдебно производство възниква задължение да се обърне към ръководителя на структурата, която осигурява и прилага разследване чрез служител под прикритие и да поиска от него определяне на възможността за възникване на опасност за живота или здравето на служителя или негови близки от кръга, очертан в чл. 123а ал. 1 от НПК. Последният прави оценка на риска и писмено уведомява за това наблюдаващия прокурор. На практика независимо от преценката на органите на досъдебното производство за необходимостта от провеждане на такъв разпит, решението за него ще вземат не те, а външни за разследването лица при липса на ясно дефинирани правила и критерии. Безспорно правилен е подходът на законодателя да се гарантира сигурността на осъществяващото тази дейност лице и на неговите близки, но с него е ограничил правомощието на съда и прокуратурата в досъдебното производство да съберат всички възможни и относими към основния факт на доказване доказателствени материали, като е забранил разпита в качеството му на свидетел на „служителя под прикритие”.

Съществени процесуални нарушения при този разпит биха били допуснати такива по процедурата по разрешение и прилагане на СРС: липса на разрешение, неспазване на срока на разрешението. По отношение на самото провеждане на разпита и съставяне на протокола за него, са приложими всички онези правила, които изложихме при разпита свидетел, включително и пред съдия.
### Разпит на свидетел с преводач или тълковник
Разпитът на свидетел с участието на преводач или тълковник е предвиден в разпоредбата на чл. 142 НПК и се налага по отношение на лица, които имат физически недостатъци (затруднения, свързани със слуха или възможността за изразяване) или по отношение на лица, които не владеят български език. В практиката от категорията на физическите недостатъци, обуславящи назначаване на тълковник, са изключени лицата с недъг заекване.

Участието на посочените специалисти е задължително при свидетели с тези характеристики и неучастието им предпоставя – от една страна невъзможност изобщо да бъдат депозирани показания, а от друга – представлява съществено нарушение на процесуални правила.

В практиката съществуват хипотези, в които невладеенето в достатъчна степен на български език се установява след приключване на досъдебното производство в хода на съдебното следствие. В тези случаи съдът е длъжен да изясни как е бил проведен разпитът на свидетеля и ако установи, че той действително не владее български език (който е официалният съдебен език в страната) и не е участвал преводач, то следва извод, че не съществува възможност да бъдат ценени депозираните на досъдебното производство показания, без значение как е бил оформен протокола за разпит.
## **Очна ставка**
Очната ставка е особена форма на разпит, при която две и повече лица се разпитват едновременно в тяхно присъствие, върху едни и същи обстоятелства. Допуска се в случаите, когато се установи съществено противоречие в обясненията на обвиняемите и показанията на свидетелите по едни и същи факти. Това означава, че очната ставка е допустима, когато вече са депозирани обяснения на обвиняеми и показания на свидетели, и между тях има съществено противоречие. Очната ставка е и средство, чрез което се проверява достоверността на депозираните обяснения и показания, прави се опит за установяване кое от разпитваните лица казва истината и кое не. Състои се в задаване на въпроси, поради което в някаква степен е допълнителен метод за даване на обяснения и показания, и проверка на вече дадените такива. Изявленията на свидетел при очна ставка са свидетелски показания, които се преценяват и анализират на общо основание и могат да служат за обосноваване на решението по съществото на делото.

Очната ставка е изключена като способ на доказване по отношение на показанията на свидетеля с тайна самоличност – чл. 143 вр. чл.123 ал. 2, т. 2 от НПК. Това е продиктувано от характера на защитата – запазва се в тайна неговата самоличност, което е несъвместимо с начина на провеждане на очната ставка – няколко лица едновременно в тяхно присъствие. Това би обезмислило взетите спрямо свидетеля мерки за защита, поради което законодателят е стеснил приложното поле на очната ставка по отношение на неговите показания.

Процедурата по провеждане на очна ставка е уредена в чл. 143 от НПК. Това процесуално действие може да бъде осъществено между обвиняеми по делото, между свидетели или между свидетел и обвиняем, като преди започването му, на участниците в действието се запитват въпросите: познават ли се и в какви отношения се намират. Изясняването на тези обстоятелства е от значение при оценка на дадените показания. В хода на осъществяването на очната ставка се поставят въпроси, свързани с извършване на действието, респективно се дава информация, относима към основния факт на доказване по делото. Въпросите, които се задават са едни и същи към участващите това процесуално действие. Информацията, придобита чрез него се отразява в съставяния протокол за очна ставка и в тази й част практически тя е сходна с обясненията на обвиняем, респективно показанията на свидетел.

Извършването на това процесуално действие е предвидено като възможност. Органът, който провежда действието, има право на преценка относно неговата необходимост на плоскостта на събраните по делото доказателства. Когато за разкриване на обективната истина не се налага провеждането на очна ставка и поради тази причина е оставено без уважение направено такова доказателствено искане, не е допуснато съществено процесуално нарушение. И обратното – когато по делото са били депозирани обяснения и показания, съществено противоречащи си по основни факти от предмета на доказване, и това противоречие е непреодолимо чрез наличната доказателствена съвкупност, в същото време не е използвана и процесуалната възможност по чл. 143 от НПК, то тогава е допуснато нарушение на чл. 13 от НПК – не са взети всички мерки за осигуряване на обективната истина по делото.

Допускането на процесуални нарушения при осъществяване на очната ставка, води до невъзможност да бъде ползвана информацията, получена чрез нея, поради което законосъобразното й провеждане трябва да бъде контролирано от прокурора още в стадия на разследване при извършването на задължителните форми на доклад на делото от разследващия орган. Своевременното установяване на допуснато нарушение или непълнота на доказателствата, ще позволи преодоляването им още на досъдебната фаза.
## **Експертиза** 
### Правна уредба.
Експертизата като способ за доказване в наказателния процес е уредена в раздел ІІІ на глава ХІV от НПК, Закона за съдебната власт, глава ХХІ „Вещи лица”, Наредба № 3 от 30.11.2012г. за вписването, квалификацията и възнагражденията на вещите лица, Наредба № 2 за условията и реда за извършване на съдебномедицински, съдебнопсихиатрични и съдебно-психологически експертизи, включително и за заплащане на разходите на лечебните заведения.
### Обща характеристика.
Експертизата е дейност в наказателния процес на лица, на които по силата на притежавани от тях специални знания в областта на науката, изкуството или техниката е възложено от съответния орган даването на мнение или заключение за изясняване на определени обстоятелства от делото. По своята правна природа тя е система от сложни и различни по своето естество действия, проучвания и изследвания, в обсега на които участващите вещи лица, използвайки притежаваните специални знания в областта на науката, техниката и изкуството, съдействат за изясняване на обстоятелствата по делото чрез даване на основани върху доказателствените материали заключения, обективиращи изводи от известни за неизвестни факти. То винаги съдържа оценки по фактически и никога по правни въпроси. Недопустимо е назначаване на експертиза за разрешаване на въпроси, свързани с прилагане и тълкуване на законите. Ако такава експертиза е била назначена, то заключението й не може да се ползва за нуждите на доказването.
### Назначаване на експертиза.
Експертизата се назначава, когато по делото възникне необходимост от специални знания в областта на техниката, науката и изкуството. В допълнителните разпоредби към Наредба № 3 от 30.11.2012 г. за вписването, квалификацията и възнагражденията на вещите лица е дадено определение на понятието "Специални знания" – това са знанията, които отговарят едновременно на следните изисквания: не са юридически, с изключение на тези, които се отнасят до чуждестранно законодателство и практика, не са общоизвестни, получени са в резултат на теоретична подготовка и практически опит по определена научна дисциплина. Необходимостта от назначаване на експертиза се преценява от органа, който има задължение да вземе мерки за разкриване на обективната истина по делото. На досъдебното производство това са разследващият орган или прокурорът, а в съдебната фаза – съдът. Тази преценка е ограничена в случаите, когато назначаването на експертизата е задължително по силата на закона. Съгласно чл. 144 ал. 2 от НПК винаги се назначава експертиза, когато са налице съмнения относно: причината за смъртта, характера на телесната повреда; вменяемостта на обвиняемия. Решение № 94 от 28.04.1992 г. по н. д. № 98/1992 г., ВК на ВС „…при съществуващи данни за психиатрично заболяване на подсъдимия, което поставя под съмнение неговата вменяемост, съдът е длъжен да установи не само характера, но и степента на това заболяване...”. Решение № 6 от 01.02.1996 г. по н. д. № 6/96 г., ВК на ВС „..когато съществуват данни, че подсъдимият страда от олигофрения, назначаването на СПЕ е задължително. Способността на обвиняемия или свидетеля с оглед на неговото физическо и психическо състояние правилно да възприема фактите от значение за делото и да дава достоверни обяснения или показания за тях. В тези хипотези ако не бъде назначена експертиза, ще е налице неизпълнение на вмененото в чл. 13 ал. 1 от НПК задължение за вземане на всички мерки за разкриване на обективната истина по делото, което винаги е съществено процесуално нарушение.

От практическо значение е установеното в практиката правило, че експертизата е задължителна не само, когато съмнението по някой от предвидените в НПК въпроси съществува преди тя да бъде назначена, но и когато това съмнение остава след заключението на експерта, въпреки, че то е пълно, ясно и обосновано.

Извън случаите, когато експертизата е задължителна право на съответния орган е да прецени във всеки конкретен случай има ли необходимост от назначаване на експертиза. В Решение № 466 от 4.11.2008 г. на ВКС по н.д. № 456/2008 г., I н.о., НК Върховният съд е застъпил становището, че независимо от правото на всяка една от страните да ангажира нови доказателства в подкрепа на процесуалната си позиция, съдът няма задължение да удовлетвори всяко такова искане, а разполага със суверенно право да прецени дали събирането на поисканото доказателство е необходимо за разкриване на обективната истина. Съдът не нарушава процесуалните права на страните, когато откаже събиране на нови доказателства при вярно направена преценка, че от наличната доказателствена съвкупност обективната истина е разкрита. Когато обаче отхвърли такова искане, за него съществува задължение да мотивира отказа си. В досъдебното производство органът, който извършва преценка за необходимостта от извършване на експертиза е разследващият орган и/или прокурорът, поради което актът, с който следва да се произнесе по такова искане е постановление. Предвидено е едностепенно обжалване на този вид произнасяне: на разследващия орган пред прокурора, на прокурора - пред по-горестоящия прокурор (чл.200 от НПК).

Според съдебната практика неназначаването на експертиза ще бъде съществено процесуално нарушение в случаите, когато без специалните знания на експертите определени обстоятелства от значение за разкриване на обективната истина са останали неизяснени.

На досъдебното производство експертизата се назначава от органите на досъдебното производство с постановление: на разследващия орган или прокурора, в зависимост от това кой провежда разследването или конкретното действие по него. Тяхно е и правото да определят нейния обект и задачи, което не изключва възможността и другите участници в процеса да проявят активност. Ако към момента на назначаване на експертизата вече е повдигнато обвинение на определено лице, няма пречка на него и защитника му да им бъде предоставена възможност да направят предложенията си относно обекта и задачите на експертизата. Това в повечето случаи ще доведе до избягване на поставянето на допълнителни задачи по вече изготвена експертиза или назначаването на допълнителна такава.

Обектът и задачата на експертизата могат да бъдат най-различни и това се определя от обстоятелствата, които подлежат на изясняване. Именно според обекта на експертизата и специалните знания, необходими за изготвянето ѝ, в приложение № 1 на Наредба № 3 от 30.11.12 г. са разграничени по класове и видове критериите за вписването, квалификацията и възнагражденията на вещите лица. Класовете се десет: ”криминалистически”, "Съдебномедицински експертизи", "Съдебна експертиза на психичното състояние", "Съдебно-икономически експертизи", "Съдебни инженерно-технически експертизи”, Съдебно-биологични експертизи", „Експертизи на материали, вещества и изделия", "Съдебни селскостопански експертизи", "Съдебно-изкуствоведски експертизи" и "Други съдебни експертизи", т.е. определянето на класовете експертизи не е изчерпателно и е дадена възможност при нужда да се назначи и експертиза, която условно не попада в никой от класовете, квалифицирани към момента. Към всеки от тези класове са предвидени видове експертизи. От практическа гледна точка тази класификация е полезна, доколко именно по нея се утвърждават списъците с вещи лица към всеки от съдебните райони по реда на чл.398 от ЗСВ.

Задачата на експертизата се очертава чрез зададените към вещото лице въпроси. Те трябва да бъдат конкретни, логически последователни, да се намират във връзка с обстоятелствата по делото, при формулирането им органът на досъдебното производство следва да изхожда от задължението си по чл. 107 ал. 3 от НПК: да събира и проверява както доказателства, разобличаващи обвиняемия, така и такива, които го оправдават, т.е. да не носят отпечатък на уклон в едната или другата посока. Необходимо е още за изясняването им да са нужни специални знания и поставените въпроси да не могат да се решат с останалите способи на доказване. Подходът при поставянето на задачите не е догматичен – възможно е в ходът на изследването да се наложи промяна на вече поставените такива или поставяне на нови.
### Вещи лица
Според чл. 147 от НПК експертизата се възлага на специалисти от съответната област на науката, изкуството или техниката. Това принципно положение е доразвито в Закона за съдебната власт, глава 21 „Вещи лица”, Наредба №3 от 30.11.2012 г. за вписването, квалификацията и възнагражденията на вещите лица, Наредба № 2 за условията и реда за извършване на съдебномедицински, съдебнопсихиатрични и съдебно-психологическите експертизи, включително и за заплащане на разходите на лечебните заведения. Предвид изключително голямото значение на експертизата като способ на доказване, неслучайно в някои правни системи вещото лице е било наричано ”скритият съдия”. За това законодателят е предвидил и ред, по който специалистите в съответните области да бъдат утвърдени за вещи лица: за всеки съдебен район на окръжен и на административен съд, както и за специализирания наказателен съд, се съставят списъци на специалистите, утвърдени за вещи лица. Макар в НПК да липсва норма, уреждаща този въпрос, в устройствения за органите на съдебната власт закон – чл. 396 от ЗСВ е предвидено, вещото лице да се назначава именно от списъка на специалистите, утвърдени като вещи лица. Това правило не е абсолютизирано: в ал. 2 на същия законов текст е уредена възможността експертиза да бъде възложена и на специалисти извън списъка, но само ако това необходимо. В тези хипотези за органа по назначаване на експертизата възниква задължение изрично да мотивира решението си да предпочете специалист извън одобрения списък, противното би позволило пораждане на съмнения относно обективността при подбор на вещи лица, а оттам и на самото заключение. Според мен обаче, въпреки неспазване на описания ред за назначаване на вещи лица, не може във всички случаи да се приеме, че това е съществено процесуално нарушение, което да води до изключване на заключението на вещото лице от доказателствената съвкупност. Оценката следва да бъде извършена след изследване на всички обстоятелства, свързани с направения избор и с обективността на самото заключение.

В синтезиран вид легално определение на вещо лице е дадено в Допълнителните разпоредби на Наредба №3 за вписването, квалификацията и възнагражденията на вещите лица: "Вещо лице" е специалист със специални знания и умения, включен в списък по чл. 398 ал.1 от Закона за съдебната власт или такъв, макар и не включен в списък, ако е назначен при условията на чл. 396, ал. 2 от ЗСВ.

Макар и включени в списъците, специалистите утвърдени като вещи лица, не могат да бъдат такива, ако са налице някои от обстоятелствата по чл. 148 от НПК. При наличие на основания за отвод, вещото лице следва само да се отведе. Заинтересованите лица могат по всяко време да предявят искане за отвод пред органа, който е назначил експертизата.

Не е еднопосочна съдебната практика на ВКС по въпроса допустимо ли е експерт – съдебен медик, извършил първоначално освидетелстване и преглед на пострадалия, да бъде назначаван впоследствие като вещо лице и в тази връзка ще възникне ли основание за неговия отвод. В едни свои решения ВКС приема, че няма пречка тези лица да бъдат назначавани по-късно и като вещи лица, но съществува и практика, в която се застъпва обратната теза.

Според мен правилна е първата теза. Обстоятелството, че съдебно-медицинският експерт е извършил първоначално освидетелстване, само по себе си не е достатъчно да се приеме, че е налице предубеденост или заинтересованост в експерта, ако липсват обективни данни в тази насока. Неведнъж ВКС е отбелязвал, че посочената в последния текст на закона предубеденост или заинтересованост не е абстрактна, а винаги свързана с конкретиката на делото. Ето защо не следва да се приеме, че такава е налице само поради факта на освидетелстването, след като не е установено, нито пък се претендира пряка или косвена предубеденост или заинтересованост на вещото лице от изхода на делото.
### Акт за назначаване на експертизата.
Право на органа по събиране и проверка на доказателствата на съответния етап от наказателното производство е да издаде акт, с който да назначи експертиза. На досъдебното производство това са разследващият орган или прокурорът, а съгласно чл. 199 от НПК актът ще бъде постановление. Наред с общите реквизити по чл. 199 ал. 2 от НПК, законодателят е поставил и допълнителни изисквания към този акт в чл. 145 от НПК: основанията, налагащи назначаване на експертизата, обектът и задачата на експертизата, материалите, които се предоставят на вещите лица, имената, образованието, научната степен и длъжността на вещото лице или наименованието на учреждението, в което работи и т.н. Като изрично условие за досъдебното производство е предвидено посочване на срока за изготвяне на заключението и това е продиктувано с оглед заложените в чл. 234 от НПК срокове за приключване на разследването. Ето защо е препоръчително срокът за изготвяне на заключенията да е съобразен както със сложността на самата експертиза, така и с оставащия срок за разследване по делото. При положение, че определеният срок не е достатъчен за експерта и излиза от рамките на този по чл. 234 от НПК, наблюдаващият прокурор следва своевременно да поиска удължаването му от компетентния за това орган – съответния административен ръководител.

По повод изискването да се посочат материалите, които се предоставят на вещото лице, от практическо значение е решаващият орган да извърши преценка дали това да бъде цялото дело или само отделни части от него, касаещи изследваните обстоятелства. Отправна точка при тази преценка следва да бъде от една страна обекта и задачата на експертизата, а от друга – необходимостта от извършване и на други действия по разследване по време на изготвяне на самата експертиза. Решението трябва да бъде такова, че поради извършване на едно от възможните действия, да не бъде осуетена възможността за извършване на други и то в случай, когато това е била единствена възможност за събиране на определени доказателства. Независимо какво решение ще вземе решаващият орган, предоставените на вещото лице материали трябва да бъдат изрично посочени в постановлението.

След съставяне на постановлението за назначаване на експертизата, органът по назначаването следва да призове определените вещи лица и да провери тяхната самоличност, специалност и компетентност. Наред с това следва да изясни в какви отношения се намира с обвиняемия и пострадалия и наличието на основания за отвод. В този смисъл следва да бъдат проверени обстоятелствата по чл. 148 ал. 1 т. 1 от НПК във вр. с чл. 29 ал. 1 т. 1-5 и 7-8 и ал. 2 от НПК, както и тези по чл. 148 ал. 1 т. 2-5 НПК. Ако проверката е положителна, органът отразява това в акта за назначаване, не го връчва за изпълнение и предприема действия по определяне на ново вещо лице. Ако обаче е отрицателна - разяснява правата – чл.150 от НПК и задълженията – чл.149 НПК, както и отговорността, която носи вещото лице ако даде невярно заключение. Това се обективира от органа по назначаването, подписва се от вещото лице и постановлението за назначаване на експертизата се връчва за изпълнение. По отношение на основанията за отвод на вещите лица практиката на съда е постоянна: винаги, когато са били налице основания за отвод, но вещото лице не се е отвело само, респективно не е било отведено от органа по назначаване, е допуснато съществено процесуално нарушение, което е пречка заключението по експертизата да се ползва при решаване на делото.
### Извършване на експертизата.
**Подготовка за извършване на експертизата**. Тук се включват всички онези действия, които следва да се извършат за да се подготви успешното провеждане на вече назначената експертиза. Условно можем да ги разделим на две групи: действия на органа по назначаване и действия на самото вещо лице.

Към първата група отнасяме задължението на органа по назначаване да предостави на вещото лице всички материали, необходими за изготвяне на експертното заключение. Не може по принцип да се прецени кои са тези материали. Това следва да се извърши по всяко конкретно дело, на базата на събраните по делото доказателства и с оглед поставените към експертизата задачи. На следващо място е задължението на органа по назначаване да подпомогне осигуряване на лицата, които трябва да присъстват при извършване на експертизата – характерно е при медицинските, психиатричните, психологичните експертизи. На последно място, но не по значимост е осигуряването на необходимите образци за сравнително изследване: еднородни материални обекти с обекта на изследване, които се използват в хода на идентификационните експертизи за обосноваване наличието или липсата на тъждество на един обект със самия него. Уредено е в чл. 146 от НПК като възможност за органа по назначаване, но само когато не е възможно да се набавят по друг начин. Това условие предполага активно поведение на органа, назначил експертизата: да е извършил необходимото за осигуряване на образци за изследване по друг начин – чрез изискване от органи и лица, които разполагат с тях, най-често при графическите експертизи – от съответните служби на МВР, но въпреки това не е успял или характерът на самата експертиза изключва друг начин за осигуряване на образец за сравнение – фоноскопска експертиза. Изпълнението на това условие е важно, защото снабдяването с образци за сравнително изследване в нарушение на разпоредбата на чл. 146 от НПК винаги ще поставя въпроса за законосъобразността на действията на органа по назначаването, а като последица – и до изключване на събраните чрез опорочените действия данни. Вземането на образци за сравнително изследване е предвидено по отношение на две категории лица: обвиняеми и свидетели. По отношение на свидетелите това действие се извършва когато е необходимо да се провери дали те не са оставили следи върху веществените доказателства или на местопрестъплението.

От практическо значение по отношение вземането на образци за сравнително изследване от обвиняем важен е въпросът към кой момент те са взети – преди или след придобиване на процесуалното качество, тъй като от това ще зависи процесуалната им годност. Отговорът на този въпрос е: след съставяне на постановлението за привличане на обвиняем, тъй като преди този момент лицето няма това процесуално качество. В обратния случай може да се приеме, че вземането им е извършено в нарушение на установените процесуални правила и да се оспори процесуалната годност на събраните чрез тях данни. Законодателят е вменил в задължение на обвиняемите и свидетелите за предоставяне на образци, неизпълнението на което е обвързано с принудително изпълнение - ако е налице отказ от доброволно предоставяне на образци, те се изземват принудително с разрешение на съответния първоинстанционен съд. Не е посочен органът, който може да поиска от съда такова разрешение, но по аналогия с другите действия по разследване, с които се засягат лични и имуществени права на гражданите, това трябва да е прокурорът. По този начин се гарантира, че извършването на действието е в интерес на правосъдието и няма да се злоупотреби с гарантирани права на индивида. Искането следва да бъде писмено и да отговаря на изискванията на чл. 199 ал. 2 от НПК. В практиката все още няма разрешение за ситуацията, при която въпреки наличие на разрешение от съда, лицето откаже предоставяне на образец и не е възможно снабдяване с него без участието му. Единственото, което може да направи органът в този случай е да се опита да събере необходимите му доказателства чрез другите способи на доказване и да реши делото при отсъствие на заключение по въпроси, изясняването на които се нуждае от специални знания. Предвиден е особен ред, когато вземането на образците е свързано с манипулации и интервенции върху човешкото тяло. Основното изискване, което се поставя, е тези действия по никакъв начин да не застрашат здравето на лицето, поради което самото им извършване е възложено на специалист – лице с медицинска правоспособност под наблюдението на лекар и при пълно спазване на правилата на медицинската практика. Тъй като тази процедура е изведена като изрично законово изискване, неспазването й винаги ще представлява нарушение на процесуалните правила, а в случаите, когато то е и съществено – до невъзможност за ползване на получените чрез нея данни за нуждите на доказването.

По повод лицата, в присъствие на които се извършва това действие, ВКС в свое решение е застъпил становището, че вземането на образци за сравнително изследване е действие, обслужващо изготвянето на съдебната експертиза и то се осъществява по реда на чл. 146 НПК. Буквалното и логическо тълкуване на визираната процесуална норма и преценката й във взаимовръзка с чл. 137 НПК не обосновава заключение за необходимост от присъствие на поемни лица в този случай, изискуемо условие за валидност на предвидените способи за доказване – оглед, претърсване, изземване, следствен експеримент и разпознаване на лица и предмети. Действията на вещото лице се свеждат до подсигуряване на всички технически средства за извършване на експертизата и ако е необходимо – на литература по въпросите на експертизата.
### Извършване на експертизата
Обикновено преминава през два етапа: извършване на съответно изследване, изучаване на обекта на експертизата и даване на заключение. Този процес се осъществява изцяло от назначените вещи лица, но това не изключва задължението за органа по назначаването да следи експертното изследване, да поставя при нужда нови въпроси, да насочва експерта към нови обстоятелства, да взема мерки за запазване и приобщаване към делото на новооткрити данни. От своя страна експертът няма задължение да остане в рамките на първоначално поставените му задачи. Законът му позволява и го задължава да бъде инициативен при извършване на експертизата и да подчинява действията си на установеното чрез изследванията: ако се открият нови материали, които според него имат значение за делото, той трябва да ги посочи изрично в заключението си въпреки наличието на поставената първоначална задача.
### Експертно заключение.
След като приключи с изследванията и проучванията в срока, определен от органа по назначаване, вещото лице има задължение да изготви заключение. Предвидена е писмена форма за съставянето му, с изчерпателно посочени реквизити: име, основание за извършване на експертизата /акта, с който му е възложена/, къде е извършена, задачата, която е била поставена, материалите, които са били използвани, изследванията, които са били извършени, с какви научни и технически средства, резултатите, които са получени и изводите от експертизата – чл.152 ал. 1 от НПК/. Липсата на писмено становище винаги е съществено процесуално нарушение. В Решение № 535 от 08.11.1978 г. по н. д. № 520/1978 г., I н.о., Върховният съд е приел, че експертът е длъжен да даде по делото писмено заключение, като го подпише. Не е достатъчно даването пред съда на устно заключение, записано в съдебния протокол. Такова заключение е негоден доказателствен източник по делото и ако съдът се позове на него, делото остава неизяснено и решено при непълнота на доказателствата, което е основание за отмяна на присъдата. Друг реквизит пряко обвързан с процесуалната годност на експертното заключение е отбелязването на ползваните материали. Експертът има право да изгради заключението си само въз основа на доказателствения материал по делото и на резултатите от експертното си изследване. Може да присъства на извършване на определени действия по разследването, за да изпълни възложената му задача, без да може сам да ги провежда, но не може да се позовава на материали, които не са събрани по надлежния ред. При извършване на експертизата не следва да се  допускат  манипулативни  или  заплашителни  действия.

Наличието им би опорочило експертното заключение. В заключението си експертът не следва да дава отговор на задачи, които са извън рамките на неговата компетентност и са от категорията правни въпроси. Изготвеното заключение се представя пред органа, назначил експертизата.
### Допълнителна и повторна експертиза.
В чл. 153 от НПК са уредени правилата за назначаване на допълнителна и повторната експертизи. За изясняването им обаче, е необходимо да си припомним основните видове експертизи, а те са: според броя на експертите - еднолични и колективни; според характера на специалните знания - еднородни и комплексни; според хронологията на извършването им – основна или първоначална, допълнителна и повторна. Основна е експертизата, която в хронологичен порядък е първа по време. След представянето й на органа по назначаване, последният има задължение да извърши оценка на заключението към нея и ако установи някакви пропуски, да предприеме мерки за отстраняването им.

Когато заключението на експерта не е достатъчно пълно и ясно, съответният орган назначава допълнителна експертиза, а когато то не е обосновано и възниква съмнение за неговата правилност **повторна**. Експертното заключение не е пълно, когато не е даден отговор на всички поставени в експертизата въпроси или когато не са изследвани всички обекти, или самият обект не е изследван всестранно. Заключението не е ясно, когато не дава възможност да се разбере дали изводите са вероятни или категорични, или не е ясно с какви доводи са подкрепени направените изводи. Тези две основания за назначаване на допълнителна експертиза в закона са посочени кумулативно, но видно от характера на всяко от тях, те би следвало да се разглеждат алтернативно.

Повторната експертиза се назначава при кумулативното наличие на две основания – когато заключението на експерта не е обосновано и когато възниква съмнение за неговата правилност. Необоснованост ще е налице винаги, когато направените от експерта изводи няма да са съответни на проведените изследвания и получените от тях резултати. Установената необоснованост на експертното заключение винаги води до съмнение и за неговата правилност.

Според съдебната практика няма пречка както в допълнителната, така и в повторната експертиза да участват експерти, дали заключение по предходни експертизи. Когато обаче се назначава повторна експертиза, в никакъв случай тя не може изцяло да бъде възложена само на експертите, изготвили заключение, породило съмнения за неговата правилност.
### Оценка на експертното заключение.
По принцип проверката на доказателствения материал трябва да бъде насочена към преодоляване на всички непълноти, противоречия и неясноти в доказателствената съвкупност. При оценката им, като основен елемент в процеса на доказване, важно значение има спецификата на отделните видове доказателства и доказателствени средства. При тази дейност по отношение заключението на експертите, преди всичко следва да се установи: извършена ли е от лице със съответната правоспособност; съобразени ли са всички материали, върху които трябва да бъде изградено заключението на експертите; приемлив ли е методът, който е използвал експертът и правилно ли е приложен. За правилното разрешаване на въпроса, дали заключението е съобразено с действителните факти по делото, то следва да бъде проверено не единствено самостоятелно с оглед материалите, с които е разполагал експерта - дали не съдържа непълноти, неясноти, дали отговаря на съответните изисквания за форма. Пълноценната проверка изисква експертното заключение да бъде обсъдено и във връзка с всички събрани по делото доказателства и доказателствени средства, за да се прецени дали намират подкрепа в тях или е в противоречие с останалите доказателствени източници.

На базата на тази проверка и оценка, решаващият орган ще вземе своето решение да цени или не експертното заключение при решаване на делото. Съгласно чл.154 от НПК то не е задължително за съда и органите на досъдебното производство. Когато обаче съответния орган реши да не се съгласи с него, то тогава той дължи излагане на мотиви. В практиката е установено, че това не следва да бъдат констатации, а ясно, подробно, научно обосновано и базирано на данните по делото съображение за отхвърляне на заключението. Същите изисквания са поставени и в случаите на конкуренция на експертни заключения. Съответният орган винаги дължи мотиви защо предпочита едното експертно мнение пред другото. След като излагането на мотиви е нарочно регламентирано като задължение на органа при отхвърляне на експертно заключение, то неизпълнението на същото е обвързано с процесуални последици: винаги когато липсата на мотиви се е отразила на правилността на решението на органа, неспазването му ще бъде съществено нарушение на процесуалните правила, водещо до отмяна на постановения акт. В останалите случаи отсъствието на мотиви само ще бъде отчетено като нарушение, без гореизложените последици.
## **Разпознаване** 
### Обща характеристика
Разпознаването на лица и предмети е самостоятелен способ за събиране и проверка на доказателства, насочен към установяване на тъждество между лица или предмети, за които вече са депозирани обяснения или показания и тези, които са предявени на разпознаващото лице. Тази негова характеристика го отличава от разпита, при който се осигуряват обяснения или показания за факти от миналото, които да послужат за извършване на разпознаване на лица или предмети.

Това процесуално действие има специфична правна природа, като от една страна, то представлява способ за проверка на гласни доказателства (обяснения или показания) и същевременно е способ за събиране на нови доказателства. В първата хипотеза, чрез него се проверяват факти, установени вече чрез депозирани обяснения или показания и това е основната му цел. Паралелно обаче с нея, разпознаването може да доведе и до събиране на преки доказателства: разпознаването на извършителя на конкретно престъпление от свидетел – очевидец винаги е пряко обвинително доказателство, което да се постави в основата на постановен осъдителен съдебен акт.
### Решение за извършване и предварителна подготовка.
В досъдебната фаза на наказателното производство всеки един от органите на досъдебно производство, пряко ангажиран с конкретното дело, има право да прецени необходимостта от извършване на действието и това се извлича от нормата на чл. 169 ал.2 от НПК. Несъстоятелни са твърденията, че такова решение не може да бъде взето от разследващия орган без санкцията на прокурор. Съгласно чл. 203 от НПК разследващият орган взема всички мерки за осигуряване на своевременно, законосъобразно извършване на разследването. Законодателят му е вменил в задължение събирането и то в най-кратък срок на доказателствата, необходими за разкриване на обективната истина, без да му налага ограничение кои способи на доказване да използва при изпълнение на това свое задължение. Оперативната му самостоятелност в този смисъл не е ограничена от разписаното в ал. 3 на чл. 203 от НПК системно докладване на прокурора за хода на разследването. Напротив, именно от тази норма се извлича аргумент в подкрепа на самостоятелността му при провеждане на разследването: той го провежда по начин и средства, които намира за правилни и необходими по конкретното дело, като за решенията си и резултатите от тях уведомява прокурора. Във всеки момент разследващият орган може да обсъди с прокурора всеки въпрос от значение за законосъобразното разследване по делото, но само писмените указания на прокурора са задължителни за него и той дължи изпълнението им, т.е. само в тази хипотеза е налице ограничение на оперативната самостоятелност на разследващия орган.

Веднъж преценена необходимостта от извършване на разпознаване, органът, който ще го извърши – разследващият орган или прокурорът с оглед правомощията си по чл. 196 ал. 1, т. 3 от НПК, следва да подготви извършването на това действие по разследването, изхождайки от неговите специфики.

На първо място разследващият орган трябва да проведе разпит на разпознаващия – обвиняем или свидетел. Провеждането на този разпит не е самоцел, той е необходим за установяване на възприятията на разпознаващия относно предмета или лицето, предоставени за разпознаване. Чрез него се проверява надеждността на действието разпознаване и на резултата от него. Към съдържанието на този разпит законодателят е поставил много изисквания и това е все на плоскостта за изключване на манипулация и сугестиране на разпознаващото лице при последващото провеждане на разпознаването. Целта на този разпит, който следва да бъде проведен непосредствено преди самото разпознаване е да бъде установено предварително по какво ще бъде разпознато лицето, респективно предметът, предоставен на разпознаващия. В него разпознаващият следва да посочи дали познава предмета или лицето, които предстои да разпознае. Изясняването на това обстоятелство е от значение, тъй като в зависимост от отговора ще бъде преценена и необходимостта от извършване на действието. Съдебната практика е константна по отношение на този въпрос – когато обвиняемият или свидетелят, който ще участва в това процесуално-следствено действие познава лицето/предмета, предоставен за разпознаване, провеждането на това действие се обезсмисля, тъй като целта на разпознаването е потвърждаване на идентичността на лицата и предметите. Когато не съществуват съмнения относно тази идентификация, не се налага и провеждането на нарочно действие по разследването отново с цел идентифициране. Когато обаче се установи обратното, а именно, че лицата и предметите са непознати и се налага тяхното идентифициране, органът, който провежда предварителния разпит трябва да изясни всички обстоятелства, посочени в чл. 170 от НПК: разпитваните лица следва да изложат обстоятелствата, при които са наблюдавали или възприели лицата и/или предметите, с каква продължителност, условията позволявали ли са възприемането им, какво е било тяхното състояние към момента на наблюдение и възприемане. С особено значение е изричното посочване на особеностите, характерните черти, по които ще ги разпознава – ръст, телосложение, цвят и дължина на косата, цвят на очите и други особени белези или подробно описание на предмета (когато се извършва разпознаване на предмети).

Ако такъв разпит не е бил проведен, съдебната практика е еднопосочна - допуснато е нарушение, което е от категорията на съществените, разпознаването е опорочено и установените чрез него факти са без процесуална стойност.

Сходна е и практиката при проведен разпит на разпознаващия, в хода на който обаче не са били посочени никакви характерни белези - в тези случаи така проведеното действие се приравнява на липсата на предварителен разпит, т.е. при оценката на проведеното разпознаване и неговата доказателствена стойност, решаващият орган проверява провеждането на разпита и ако установи, че той е формален, изводът винаги е - извършеното процесуално действие е осъществено при допуснати съществени процесуални нарушения и не поражда правни последици.

Същият резултат – изключване от доказателствената маса е налице и когато разпитът е проведен от некомпетентен орган. ВКС е приел, че проведеният разпит пред съдия не може да се ползва като годно доказателствено средство, ако въпросите към разпитваното лице са задавани от съда, а не от органа на досъдебното производство, както повелява нормата на закона в етап досъдебно производство. В друго свое решение ВКС е приел, че липсва валидно проведен и надлежно оформен предварителен разпит на свидетеля, тъй като приложеният по делото не е проведен от разследващ орган, респективно е негоден.

Така установената съдебна практика изисква от органите на досъдебно производство стриктно придържане към установените правила за провеждане на предварителния разпит в случаите му на провеждане от прокурор, респективно в присъствие на прокурор. Необходимо е разграничаване на тези две хипотези и недопускане на тяхното смесване с оглед гарантиране на процесуалната стойност на събраните чрез тях факти. Безспорно прокурорът може сам да извършва определени действия по разследването, но когато сме в тази хипотеза действието трябва да бъде извършено от него, протоколът да бъда съставен при спазване на изискванията по чл. 129 от НПК и да носи неговия подпис. Различна е хипотезата на присъствие на прокурора. В тези случаи той не е орган по извършване, въпреки действащата по време на цялото досъдебно производство функция по ръководство и надзор, не може пряко да задава въпроси и не подписва протокола. Извършването на някои от тези действия ще породи необходимост от преценка за процесуалната стойност на извършеното действие и възможност за изключването му като негодно.

Процесуалната природа на предварителния разпит гарантира невъзможността да бъде манипулирано разпознаването и да бъдат избегнати грешки при осъществяването му. Ето защо наличието му е винаги от особено значение за извършване на разпознаването и неизпълнението на разпоредбата на чл. 179 НПК представлява съществено нарушение на процесуални правила.

В този смисъл важно практическо значение има хипотезата, при която разпит е проведен, но не непосредствено преди извършване на разпознаването (най-често непосредствено след образуването/започването на досъдебното производство) свидетелят в показанията си подробно е изложил по какви белези ще разпознае едно лице или предмет. В случая безспорно е допуснато нарушение на предвидения за извършване на следственото действие ред, но същото не следва да се приеме като съществено и да не води автоматично до негодност на разпознаването, тъй като начинът му на провеждане, съдържащата се в него информация позволява да се провери истинността на извършване на процесуалното действие от разпознаващото лице, т.е. целта на разпита по чл. 170 от НПК може да се изведе, въпреки неспазване на времевото изискване ”непосредствено преди разпита”, поради което същото не следва да опорочава самото действие разпознаване.

На етап подготовка за извършване на разпознаване органът по неговото извършване има задължение да осигури поемни лица, предвид изискването на процесуалния закон това действие да се извършва в тяхно присъствие. Осигуряването на поемните лица не бива да се предоставя на случайността, тъй като чл. 137 от НПК поставя изисквания към тях: да нямат друго процесуално качество и да не са заинтересовани от изхода на делото. Неспазването на тези изисквания винаги ще се отчете като съществено процесуално нарушение, опорочаващо разпознаването. Още повече, че техния разпит в качеството на свидетели е допустим и в практиката най-често чрез техните показания се проверява законосъобразността на проведеното разпознаване.

Лица или предмети, които да отговарят на изискванията на чл. 171 от НПК. Най-малко три лица, сходни по външност с разпознаваното лице. Уточнението, което следва да се направи е, че сходни не следва да се разбира като еднакви. Достатъчно е да се избегнат съществени различия от раса, пол, възраст и други най-общи признаци – ръст, тен на лицето, цвят на очите, коса/отсъствие на коса, дължина на коса, ако това е характерен белег на всички предоставени за разпознаване лица. За достатъчно индивидуализиращи ВКС е намерил „чертите на лицето, ръста и телосложението.”

Най-малко три еднородни с разпознавания предмет. Ползваното от законодателя прилагателно еднородни следва да се разбират като еднакви, равностойни, съизмерими, еквивалентни. Еднородността следва да се определя с оглед спецификата на предмета.

В някои случаи лицата и предметите за разпознаване носят индивидуалност, която затруднява процеса по осигуряване на лица и предмети за разпознаване, което налага именно предварителното проучване и осигуряване на сходни лица и еднородни предмети. Това обаче следва да се извърши при гаранция, че няма да бъде допуснат пряк контакт между лицата за разпознаване и разпознаващия.

Неспазване на изискването за осигуряване на сходни лица или еднородни предмети, в съдебната практика се приема като съществено нарушение на процесуалните правила, водещо до опорочаване на извършеното действие и негодност на събраните чрез него факти.
### Ред за извършване на разпознаването.
След осъществяването на разпита по чл.170 НПК самото разпознаване се извършва по реда, предвиден в чл. 171 от НПК. В присъствието на поемни лица, на които органът по извършване на действието е разяснил правата по чл. 137 ал. 4 от НПК, на разпознаващото лице се предоставя възможност да разпознае между поне четири обекта (разпознаване на предмети) или четири лица /разпознаване на лица/ това, за което е дало информация в хода на разпита. Законът поставя изискване към органа по провеждане на действието да вземе мерки разпознаващият да не осъществи какъвто и да е контакт с лицето, представено за разпознаване. Самият начин на провеждане на действието зависи от преценката на органа, който го извършва и в немалко случаи – от материално-техническите условия, при които се провежда. Действието може да се извърши в едно помещение, което предполага пряк контакт между разпознаваното и разпознаващото лице или пък при условия без такъв контакт. Независимо от начина, който ще бъде предпочетен, на разпознаващото лице трябва да бъдат осигурени условия, гарантиращи обективно изпълнение на действието: отлична видимост, добра осветеност, време за проучване на представените за разпознаване лица или предмети.

Лицата, които се предоставят за разпознаване следва да бъдат сходни по външност, а предметите еднородни, като относно изискванията в тази връзка вече бяха изложени съображения. Неизпълнението на това задължение представлява съществено нарушение на процесуални правила и опорочава извършването на процесуалното действие. Не трябва да се забравя, че окончателната преценка за това, дали е спазена нормата на чл. 171, ал. 2 НПК винаги е на решаващия орган – съдът, който прави окончателната оценка на доказателствените материали.

Практическо значение има хипотезата, при която преди извършване на процесуалното действие разпознаване, на разпознаващото лице са били предоставени за преглед криминологически албуми, в които е имало снимка на разпознаваното лице. В тези случаи съдебната практика не е еднозначна. Според някои решения предявеният снимков материал е бил предоставен на разпознаващите след провеждане на разпита им, в който са уточнили характерните белези по които ще разпознават лицето и с предявяването им само е улеснено идентифицирането на разпознаваното лице, поради което не е допуснато съществено нарушение на процесуалните правила, което да води до негодност на извършеното след това действие разпознаване. Според други макар разпознаването като действие по разследването да притежава изискуемите се реквизити за формална годност, следва да бъде изключено като негодно доказателствено средство предвид показанията на разпознаващото лице, че преди да види съпоставените лица му е бил предоставен албум, в който е разпознало лицето, представено по-късно за разпознаване. Тези изявления създават съмнения за надеждността на разпознаването, поради което същото не следва да бъде ценено като годно доказателствено средство.

Според мен първото становище отговаря на духа и смисъла на закона. Изхождайки от характеристиката на разпознаването – установяване на тъждество между лица или предмети, за да бъде извършено изобщо разпознаване е необходимо да се идентифицира лицето, което ще бъде разпознавано. Когато лицето е непознато, а разпознаване се извършва именно в тази хипотеза, идентифицирането му преминава през няколко етапа: най-напред провеждане на разпит относно обстоятелствата, при които разпознаващото лице е възприело разпознаваното лице, описанието му, характерните му белези, възможността му да го разпознае, по какво и т.н. На база така получената информация следва да бъде установена самоличността на разпознаваното лице и тъй като става дума за непознати лица, един от обективно възможните начини това да се извърши е и преглед на криминалистични албуми. Едва след установяването й се провежда разпознаване като действие по разследването, при което за разпознаващото лице съществува задължение изрично да обясни по какво го е разпознал. Следването на този алгоритъм позволява на решаващия орган да проследи поведението на разпознаващото лице, да сравни показанията на входа – разпита и изхода – разпознаването, да го оцени на плоскостта на евентуалната манипулация и внушение от страна на органите на досъдебното производство или служители на МВР и при положение, че извършеният анализ поражда съмнения относно надеждността на разпознаването, едва тогава да го изключи от доказателствената маса, а не автоматично да стори това, само поради факта на преглеждане на албум, в който наред със стотици други снимки е имало и снимка на разпознаваното лице.

Много често за провеждането на разпознаването освен протокол се съставя и фотоалбум. Тази практика от своя страна поражда възражения за опорочаване на действието в случаите, когато такъв липсва. ВКС в отговор по така направени възражения нееднократно е имал възможност да посочи, че съставянето на фотоалбум на самото разпознаване не е законоустановено изискване, поради което отсъствието му не води до опорочаване на самото разпознаване.

Последователна е практиката относно процесуалното положение на привлеченото към разпознаване лице и конкретно имало ли е качеството на обвиняем към момента на извършване на разпознаването. Многократно ВКС по възражения в този смисъл се е произнасял, че фактът дали подсъдимият към момента на извършване на разпознаването е имал качеството на обвиняем или не, е без значение за валидността на извършените действия. В хипотезата, че не е бил обвиняем и не е имал защитник при извършване на разпознаването, практиката отново е еднопосочна – това не води до опорочаване на разпознаването.

В разпоредбата на чл. 171, ал. 4 НПК е предвидено изключение от общите правила за извършване на разпознаването, като законодателят е допуснал осъществяването на това действие да стане чрез показване на снимка на лицето за разпознаване. Доколкото това представлява изключение от предвидения процесуален ред, законодателят е поставил условие разпознаване по този начин да може да бъде извършено само ако е невъзможно показването на самото лице или предмет. Тази невъзможност трябва да бъде обективно съществуваща и основана на наличните по делото материали. Това предполага дейност на органите на досъдебното производство по установяване на лицето и осигуряването му за разпознаване и едва след изчерпване на процесуалните възможности за това, да се пристъпи към разпознаване по снимки. Отсъствието на такава дейност винаги ще води до съмнения относно проведеното разпознаване по снимки и преценка на решаващия орган дали да го ползва при вземане на решението си. Така например ВКС е приел, че разпознаването по снимки не е съобразено със закона, тъй като името и адресът на подсъдимия са били известни на органите на досъдебно производство, но по делото няма данни да е изпращана призовка, лицето да е издирвано или да са правени други опити за осигуряването му за разпознаването. Направен е извод, че не е налице предпоставката, позволяваща изключението по ал. 4 - да не е възможно да се покаже самото лице. Винаги когато е било възможно извършване на разпознаването по ал. 2 на чл. 171 от НПК, но въпреки това то е проведено по снимки, ще е налице съществено нарушение на процесуални правила.

Вече споменахме, че това действие по разследването се извършва в присъствието на поемни лица. Функцията на поемните лица като участници в действията по разследването е да осигурят граждански контрол по законосъобразното им извършване. Тяхното лично присъствие е необходимо за установяване законосъобразното извършване на способите по разследването, с оглед доказването на определени факти, свързани с предмета на доказване. Поради тази им функция те трябва да са на мястото на извършването му от началото до неговото приключване, да имат обективна възможност да възприемат разпознаващото и съпоставените за разпознаване лица и самият акт на разпознаване. След предоставянето на лицата или предметите на разпознаващото лице, то следва да извърши разпознаването като посочи разпознатия обект или обяви, че не разпознава такъв, след което трябва да обясни по какви белези го е разпознало. Нарушенията на тези изисквания се приемат за съществено нарушение на процесуалните правила, с произтичащите от тази оценка последици. ВКС се е произнесъл по валидността на протокол за разпознаване, като го е изключил като негоден доказателствен източник, предвид факта, че едно от поемните лица не е възприел непосредствено разпознаването.
### Съставяне на протокол за извършеното разпознаване.
Разпознаването е действие по разследването и като такова се подчинява на изведеното в чл. 128 от НПК правило за всяко действие по разследването да се съставя протокол. Той е доказателствено средство за извършване на съответните действия, за реда, по който са извършени и за събраните доказателства. Отсъствието на такъв протокол се приравнява на липса на проведено действие.

Процесуалните нарушения, допускани при съставянето му и тяхната оценка са идентични с тези, допускани при съставяне на протокол за другите действия по разследването, които вече бяха обсъдени. Самостоятелните основания за изключването на протокола като годно доказателствено средство, бяха изложени при проследяване на процедурата по провеждане на разпознаването.
## **Следствен експеримент**
### Характеристика
Следственият експеримент представлява процесуална дейност, при която по инициатива на разследващия орган се възпроизвеждат определени обстоятелства или се извършват определени действия, с цел да се проверят или уточнят факти, които вече са били получени в хода на разследването чрез обясненията на обвиняемите, показанията на свидетелите или други действия по разследването – чл. 166 НПК. Същите са относими към предмета на доказване и проверката им чрез следствения експеримент е от значение за разкриване на обективната истина. За да се гарантира резултатът от извършване на това действие по разследването, е необходимо да се осигури максимално сходство между пресъздаваните обстоятелства или действия и реално настъпилите. В същото време това е необходимо и за да се осигури доказателствена сила на самия експеримент, а оттам и на проверените чрез него данни.

Като процесуален способ следствения експеримент стои най-близо до огледа, тъй като и при двата, методът на извършване е оглеждане на определени обекти. По същество обаче те са напълно различни, тъй като се разминават по предмет: при огледа това са места и предмети, свързани с престъплението, докато при следствения експеримент – изкуствено пресъздадени обстоятелства, макар и твърде близки до реалните. Различни са и целите, които се преследват с използването им: при огледа е разкриване, изследване и запазване на следи от престъплението, докато при експеримента се проверява единствено възможността определени обстоятелства или действия да са настъпили или извършени по начин, за който се твърди, че са се случили. След като не се припокриват, е допустимо извършването и на двете действия в рамките на едно производство.
### Ред за извършване
Следственият експеримент е възможно, а не задължително процесуално действие и като такова се извършва само ако е необходимо за разкриване на обективната истина. Преценка за тази необходимост в досъдебното производство правят разследващият орган или прокурорът, служебно или по искане на други участници в процеса и обхваща въпросите: защо е необходимо, какво подлежи на възпроизвеждане, какви действия ще трябва да се извършат, какви данни подлежат на проверка и по какъв начин ще бъдат проверени. Неуважаването на подобно искане не може да бъде преценено като съществено процесуално нарушение и не трябва да бъде основание за връщане на производството на предходен етап от развитието му, защото провеждането на следствения експеримент е допустимо във всеки един момент от наказателното производство, когато е допустимо да бъдат събирани доказателства. Освен необходимостта от следствен експеримент, за да се допусне извършването му в едно производство законодателя го е обвързал с две изисквания: по никакъв начин да не се засяга достойнството на лицата, които участват в него и начинът му на извършване да не поражда опасност за здравето им. Ако едно от тези изисквания не е налице, независимо, че осъществяването на това процесуално действие обективно би подпомогнало разкриването на обективната истина, провеждането на следствен експеримент представлява процесуално нарушение и резултатите от вече проведен такъв не могат да бъдат ползвани. Практически следственият експеримент се извършва като се възпроизвежда една вече установена или предполагаема фактическа обстановка, която е сходна, но не и идентична с действителната. Предвидено е това да стане в присъствието на поемни лица, като в зависимост от спецификата на съответното действие могат да участват експерти или технически помощници.

Допустимо е участие на всички участници в досъдебното производство, като се спазват правилата, установени и за другите действия по разследването. Не се счита за съществено процесуално нарушение отсъствието на обвиняемия и защитника му при провеждане на следствения експеримент, когато участието на обвиняемия не е наложително, а и не са поискали изрично да присъстват. Право на разследващия орган е да прецени кой може и трябва да присъства при провеждане на следствения експеримент.

За извършеното действие се съставя протокол при спазване на изискванията по чл. 128 -129 от НПК, който по реда на чл. 236 от НПК се представя на лицата, участвали в следствения експеримент.