---
title: Въпрос 82
---

# **Въпрос 82. Привеждане в изпълнение на влезлите в сила актове на съда.**
## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2082.mp3" type="audio/mpeg">
        </audio>
    </div>

## Същност и характеристика на стадия привеждане в изпълнение на влезлите в сила съдебни актове. 
Привеждане в изпълнение на влезлите в сила съдебни актове е самостоятелен стадий на наказателния процес. Той е последен стадий и е задължителен за процеса (може да няма въззивно и касационно производство, които са незадължителни стадии – първоинстанционната присъда не е обжалвана или протестирана и затова след влизането й в сила следва привеждането й в изпълнение).

Независимо, че той има различни задачи от останалите стадии на процеса и притежава определени специфики (не се осъществява правораздавателна дейност, различни са участващите лица и други), по силата на регламентацията му в НПК, той е част от наказателното производство. Някои автори в теорията приемат, че привеждането в изпълнение на влезли в сила съдебни актове е самостоятелно производство, което стои между наказателния процес и наказателното изпълнение (вж. Георгиев, Г. Привеждане в изпълнение на влезли в сила присъди. С.: ВСШ – МВР, 1985).
## Влизане в сила и действие на съдебните актове
Влизането в сила на съдебните актове (присъди, решения, определения и разпореждания) е важен момент. От това следват важни последици – те стават непререшими и неотменими, получават задължителност и изпълнимост (изпълнителна сила). 

От влизането в сила на присъдата, решението или определението започва да тече давността за изпълнение на наказанията – чл. 82, ал. 2 НК, както и различни права на осъдените лица по ЗИНЗС, свързани с изпълнението на наложеното наказание.

Влизане в сила на съдебните актове. Разпоредбата на чл. 412, ал. 2 НПК урежда момента на влизане в сила на присъдите, решенията, определенията и разпорежданията.

Влизането в сила на съдебните актове зависи от вида на акта и възможността за неговата проверка по реда на редовния инстанционен контрол.

Съдебните актове, които не подлежат на проверка по жалба или протест, влизат в сила от момента на постановяването им (чл. 412, ал. 2, т. 1 НПК). В този случай става дума за актове, за които не се допуска инстанционен контрол (например някои от решенията на въззивната инстанция – отменителните решения за връщане на делото на първа инстанция, решенията на окръжния съд като въззивна инстанция и други; решенията на касационната инстанция, определението за недопускане на гражданския иск за съвместно разглеждане с наказателното дело и отказ от конституиране на граждански ищец).

За съдебните актове, които подлежат на инстанционен контрол, но не са подадени жалба или протест, моментът на влизане в сила е с изтичането на срока за обжалването или протестирането им (чл. 412, ал. 2, т. 3 НПК). 

Съгласно разпоредбата на чл. 183, ал. 2 НПК срокът, който се изчислява в дни, започва да тече на следващия ден и изтича в края на последния ден. Затова те влизат в сила в деня, следващ изтичането на срока за обжалване, т.е. на следващия ден.

Най-сложна хипотеза на влизане в сила има, когато съдебните актове подлежат на инстанционен контрол и има подадени жалба или протест.

Разпоредбата на чл. 412, ал. 2, т. 2 НПК урежда само случаите на касационен контрол – влизат в сила от момента на постановяването на решението на касационната инстанция, когато жалбите и протеста са оставени без разглеждане или уважение или присъдата е изменена.

Това правило касае само актовете на въззивната инстанция, а не и на първоинстанционния съд (поради липса на „прескачаща касация“ по НПК). То не обхваща всички хипотези. Въззивната инстанция се произнася с решения в определените от закона случаи, които също могат да бъдат изменени от касационния съд. Тази норма следва да се тълкува разширително, когато жалбите и протеста са уважени и решението или новата присъда е отменена и е оставена в сила първоинстанционната присъда.

Жалбата и протеста се оставят без разглеждане, когато се констатира тяхната недопустимост или нередовност. Логична последица от тази констатация е за връщането на жалбата и протеста. Тогава атакуваният съдебен акт влиза в сила с влизането в сила на определението за връщане на жалбата или протеста (вж. т. р. № 5 – 2018 – ОСНК).

НПК не съдържа изрична разпоредба в тази насока за въззивното производство. Горните правила могат да бъдат приложени по аналогия и при обжалване и протестиране на първоинстанционни актове. 

## **Непререшаемост и неотменимост и на съдебните актове**. 

С влизането в сила на съдебните актове те получават непререшаемост (материална законна сила) и неотменимост (формална законна сила). 

Материалната законна сила на съдебните актове (силата на пресъдено нещо) означава непререшаемост на спора (материалноправно) чрез редовните способи за разглеждане и решаване на наказателни дела (това не изключва проверката по реда на извънредния способ – възобновяване на наказателни дела). Това действие на присъдата се определя също като изключителност.

От това произтича и правилото non bis in idem (не два пъти за едно и също нещо), уредено в чл. 24, ал. 1, т. 6 НПК. Регламентацията в разпоредбата е по-широка от разглежданата хипотеза и обхваща по-широк кръг случай – висящо незавършило наказателно производство, постановление за прекратяване на производството). Необходимо е идентичност на „казуса“ – същото лице за същото деяние (престъпление). 

Формална законна сила означава неотменимост по реда редовните способи за проверка. Това не изключва проверката по реда на извънредния способ – възобновяване на наказателни дела, и „възстановяването“ на висящността на производството при уважаване на искането за възобновяване на делото. Формалната законна сила обезпечава и материалната законна сила.

### **Задължителна сила на актовете на съда**. 

Влезлите в сила присъди, решения, определения и разпореждания са задължителни за всички учреждения, юридически лица, длъжностни лица и граждани – чл. 413, ал. 1 НПК.

Тази задължителна сила произтича от окончателността на съдебния акт (решава със силата на пресъдено нещо) и авторитета на съда (той е единствен орган, който осъществява наказателното правораздаване). Задължителността се свързва и с окончателното решаване на определени въпроси, с които следва да се съобразяват и да зачитат установените с присъдата или решението факти и изводи.

Присъдите и решенията имат задължителен характер и за съдилищата. Това се свързва с преюдициалност на установеното в присъдата и решението. При последващо разглеждане на наказателни дела установеното с присъдата и решението е задължително за следващия съд. 

Влезлите в сила присъди и решения на наказателния съд са задължителни за гражданския съд по въпросите извършено ли е деянието, виновен ли е деецът и наказуемо ли е деянието – чл. 413, ал. 2 НПК. Това важи и за актовете на районния съд при освобождаване от наказателна отговорност с налагане на административно наказание и при решаване на делото със споразумение – чл. 413, ал. 3 НПК.

Разпоредбата на чл. 413, ал. 2 НПК е повторена в чл. 300 ГПК – влязлата в сила присъда на наказателния съд е задължителна за гражданския съд, който разглежда гражданските последици от деянието, относно това, дали е извършено деянието, неговата противоправност и виновността на дееца.

Може да се търси разлика между наказуемо ли е деянието (чл. 413, ал. 2, т. 3 НПК) и противоправността на деянието (чл. 300 ГПК), но принципно те съвпадат. По точна е формулировката на НПК и това произтича от определението за престъпление в НК (престъпление е това общественоопасно деяние (действие или бездействие), което е извършено виновно и е обявено от закона за наказуемо – чл. 9, ал. 1 НК). 

### **Изпълнимост на съдебните актове**. 

На изпълнение подлежат влезлите в сила – чл. 412, ал. 1 НПК. Привеждането им в изпълнение може да се осъществи след тяхното влизане в сила. Тогава те придобиват изпълнимост. НПК не допуска предварително изпълнение на съдебните актове.

Възможно е спиране на изпълнението на присъдата при проверката по реда на възобновяването на наказателните дела – чл. 420, ал. 3 НПК. Това не означава, че изпълнимостта се променя – отлага се временно изпълнението. Същото важи и при отлагане изпълнението на наказанието по реда на чл. 415 НПК. 
## Решения на съда във връзка с привеждане в изпълнение на присъдите и определенията
Компетентният съд е този, който е постановил влязлата в сила присъда или определение – чл. 414, ал. 1 НПК. Това означава първоинстанционният съд – съответният районен или окръжен съд (окръжновоенен или специализирания наказателен съд).

Тези действия и решения на решаващия орган не са свързани с разглеждане и решаване на въпроси по същество, а с конкретни проявления на влезлия в сила съдебен акт във връзка с неговото изпълнение и сезиране на компетентните органи по изпълнение на наложеното наказание.

### **Въпроси, които решава съдът във връзка с привеждане в изпълнение на присъдите и определенията. **

Във връзка с привеждане в изпълнение на присъдите и определенията първоинстанционният съд решава две групи въпроси, регламентирани в чл. 414, ал. 1 НПК. Всички затруднения и съмнения, свързани с тълкуването на присъдите и определенията – чл. 414, ал. 1, т. 1 НПК.

Тълкуването като сложна познавателна дейност се извършва с цел установяване и изясняване на действителния смисъл и съдържание на правния акт с оглед на неговата практическа реализация. Когато съдебният акт е неясен, двусмислен или противоречив, за нормалното му привеждане в изпълнение следва да се търси истинската воля на органа, който го е постановил. Такива хипотези могат да бъдат когато са налице неясноти при определяне на общо наказание по чл. 23-25 НК (например при повече присъди и различни наказания за извършените престъпления как са присъединявани отделните наказания), при неясно формулирани мотиви, при противоречие между мотиви и диспозитив и други. 

При тази дейност не може да се променя формираната воля на съдебния състав, обективирано в съдебния акт. Противното би довело до изменение на съдебния акт по неустановен и недопустим от закона начин.

В практиката това производство се използва и за поправяне на очевидна фактическа грешка (явна фактическа грешка) в постановения и влязъл в сила съдебен акт. До влизане в сила на акта очевидната фактическа грешка може да бъде поправена по реда на инстанционния контрол.

Очевидната фактическа грешка се определя като „всяко несъответствие между формираната истинска воля на съда и нейното външно изразяване в писмения текст“ на съдебен акт. От това се създава неправилната представа, че всяко несъответствие при изразяване на волята на решаващия състав може да бъде определено като фактическа грешка. Самият термин „фактическа“ навежда на грешка в установените по делото факти. Всъщност се касае само за допуснати технически или математически грешки в присъдата, решението, определението или разпореждането. Соченото несъответствие се отнася до неправилно преписани думи, букви или цифри от събрания доказателствен материал в съдебния акт, както и от мотивите в диспозитива му. 

По-сложно е установяването на това несъответствие при неправилно изчислени срокове или суми. В тези случаи може да се поиска и тълкуване на съответния акт.

Не могат да бъдат определени като „фактически грешки“ такива направени при формирането на вътрешното убеждение на съда, при неясна или непълно изразена воля (например неправилна квалификация, съществено противоречие между мотиви и диспозитив на акта, непроизнасяне по всички пунктове на обвинението в обвинителния акт, игнориране или неправилно обсъждане на доказателствения материал и други подобни). 

Освобождаване от изтърпяване на наказание, наложено за престъпление, което се преследва по тъжба на пострадалия, когато преди започване на неговото изпълнение частният тъжител е поискал това – чл. 414, ал. 1, т. 3 НПК.

Това искане на частния тъжител (по чл. 414, ал. 1, т. 3 НПК) по същността си е частен случай на правото на пострадалия от престъпление от частен характер за реализиране на наказателно преследване срещу извършителя на престъпното деяние от частен характер, от което неразривна част е неговото право да иска прекратяване на наказателното преследване в различни моменти от неговото развитие (оттегляне на тъжбата, помирение, искане осъденият да не търпи наказанието). 

Искането по съдържание обхваща само освобождаването от изтърпяване на наложеното наказание, но не и освобождаване от другите последици на присъдата, които подлежат на изпълнение (напр. осъждането за разноски).

Волеизявлението на частният тъжител за освобождаване от изтърпяване на наложеното наказание следва да е писмено и да е изразено изрично и недвусмислено. Той не може да иска частично освобождаване от наложеното наказание (например само някои от пробационните мерки). Същото важи и при повече наложени наказания за едно или повече престъпления от частен характер. Освобождаването е за наказанието (включително при повече наложени наказания), каквото е наложено със влезлия в сила съдебен акт.

При повече частни тъжители правото да се иска освобождаване от изтърпяване на наложеното наказание е неделимо. При повече осъдени лица частният тъжител може да поиска освобождаване на някои или всички от изпълнение на наложеното наказание.

### **Съдебни заседания по привеждане в изпълнение на присъдите и определенията**. 

Правилата за разглеждане от съда на посочените две групи въпроси, регламентирани в чл. 414, ал. 2 и 3 НПК, са доста „оскъдни“ и не отчитат в пълнота особеностите и спецификата на съответното производство.

Производството по тълкуване на присъдите и определенията (включително и за поправка на очевидната фактическа грешка) се осъществява пред съда, постановил влязлата в сила присъда или определение.

В разпоредбата на чл. 414 НПК няма изрично изброяване на лицата, които могат да искат тълкуване (поправяне на очевидна фактическа грешка). Логично е това да са лицата, които имат правен интерес от това. Допустимо е страните по приключилото наказателно производство, по което за постановения съдебен акт се иска тълкуване или поправка на очевидната фактическа грешка, да могат да искат образуване на това производство. Такова право следва да се признае и на органите и длъжностните лица, занимаващите с изпълнението на присъдата в отделните й части (администрацията на местата за лишаване от свобода, данъчните органи, органите на МВР и други).

НПК не съдържа и указание за срока, в който може да се направи искането. Логично е това да стане преди началото на изпълнението, но няма пречка искането да бъде направено и през периода на изпълнението на присъдата с оглед на отстраняването на трудности при самото изпълнение. Дори след изпълнението на наказанието и на другите части на присъдата или определението е възможно да съществува правен интерес за тълкуване (например с оглед на гражданската отговорност).

Искането се разглежда в открито съдебно заседание с призоваване на осъденото лице и прокурора. Ограничението, което налага чл. 414, ал. 2 НПК относно участващите в него лица е нелогично и нарушава правото на защита на другите субекти на процеса – частния обвинител, гражданския ищец и гражданския ответник и техните повереници. **Участието не прокурора в него е задължително** – чл. 414, ал. 3 НПК. Неявяването на осъденото лице не е пречка за разглеждането на искането. Актът, с който се произнася съдът е определение.

Производството по освобождаване от изтърпяване на наказание, наложено за престъпление, което се преследва по тъжба на пострадалия се осъществява пред съда, който е постановил съдебния акт, с който е определено наказанието. Разпоредбата на чл. 414, ал. 1, т. 3 НПК поставя отрицателно условие за упражняването на това право – изпълнението на наложеното наказание да не е започнало. 

Искането за освобождаване от изтърпяване на наложеното наказание се разглежда в съдебно заседание с призоваване на осъдения и на тъжителя, като участието на прокурора е задължително (чл. 414, ал. 2 и 3 НПК). При направено волеизявление на частния тъжител становището на подсъдимия по него няма правно значение – неприемането му не препятства действието на искането за освобождаване от изтърпяване на наложеното наказание. Това поставя под въпрос необходимостта от неговото участие в откритото съдебно заседание с оглед на ролята му в него.

Неясна е ролята и на прокурора в това заседание. По действащата правна уредба той има правомощие по делата от частен характер само в хипотезите на чл. 48 НПК и чл. 49 НПК. Неговото изявление „за“ или „против“ искането на частния тъжител няма никакво значение за произнасянето на съда, който преценява само предпоставките по чл. 414, ал. 1, т. 3 НПК. Друго той няма какво да прави в това съдебно заседание. Неявяването му води до отлагане на съдебното заседание. Поради това, за в бъдеще и неговото задължително участие следва да отпадне.

**При произнасянето на съда по чл. 414, ал. 1, т. 3 НПК съдебният акт е определение. То не подлежи на обжалване и протестиране.**

## **Действия по привеждане в изпълнение на присъдите и определенията**. 

За привеждане на присъдата и определението в изпълнение първоинстанционният съд следва да извърши поредица от действия (най-често технически) към съответните органи, компетентни да осъществят изпълнението им. На практика това се явява нареждане на съда към други органи (основно в изпълнителната власт) да осъществят дейностите, свързани с изпълнението на постановените в тях наказания, мерки и други.

Съдът следва да изпрати преписи от съдебния акт за реализиране на съответните последици от осъждането, съответно оправдаването. Препис от присъдата, с която подсъдимият е оправдан или освободен от наказателна отговорност или от изтърпяване на наказанието, както и препис от определението за прекратяване на наказателното производство, се изпраща на съответните органи за връщане на иззетите документи, ценности и други предмети, както и за снемане на полицейската регистрация. Когато е отменена мярка за обезпечаване, препис от присъдата или определението се изпраща на съответните органи – чл. 416, ал. 1 НПК.

Препис от присъдата, с която подсъдимият е осъден да изтърпи съответно наказание, се изпраща на прокурора за изпълнение – чл. 416, ал. 2 НПК. 

Когато с присъдата е постановена конфискация на определени вещи или отнемане на вещи на основание чл. 53 НК, съдът изпраща препис от присъдата на Националната агенция за приходите за изпълнение. За изземването на отнетите и конфискувани вещи Националната агенция за приходите уведомява съда в седемдневен срок – чл. 416, ал. 3 НПК.

Съдът издава изпълнителен лист за наложена глоба или за присъдени в полза на държавата обезщетения, съдебни разноски и такси – чл. 416, ал. 4 НПК. Издаденият изпълнителен лист се изпраща на съответния орган за изпълнение.

Изпълнението на вземания от съдебни разноски и такси може да се насочи и върху внесените като гаранция пари и ценни книжа – чл. 416, ал. 5 НПК. Посочените по-горе действия на съда следва да извършват в седемдневен срок от влизане в сила на присъдата – чл. 416, ал. 6 НПК.

Този срок следва да се тълкува корективно с оглед на техническата невъзможност в повечето случаи този срок да бъде спазен – началният момент започва да тече от момента на получаване на присъдата и определението, а не от влизането й в сила. Точното спазване на срока е възможно само, когато съдебният акт не е обжалван и протестиран. Решението, с което осъдителната присъда е влязла в сила, се публикува на интернет страницата на съответния съд след получаване на уведомление от прокурора за предприети действия по привеждане в изпълнение на наложеното наказание – чл. 416, ал. 7 НПК.

Това задължение е с оглед информиране на обществеността за привеждането в изпълнение на наложеното наказание.
## Действия на прокурора при изпълнение на наказанията
**Привеждане в изпълнение на наложеното наказание**. Компетентен прокурор е първоинстанционния прокурор. Той получава от съда препис от присъдата, с която подсъдимият е осъден да изтърпи съответно наказание (чл. 416, ал. 2 НПК). 

Съответният прокурор е компетентен за привеждане на всички наказания с изключение на конфискацията и глобата (там компетентен орган е Националната агенция за приходите и публичният изпълнител).

Прокурорът уведомява съда, постановил решението, с което присъдата е влязла в сила, за предприетите действия по привеждане в изпълнение на наложеното наказание – чл. 416, ал. 2 НПК.

**Приспадане времето на задържането и лишаването от права**. При привеждането в изпълнение на наложеното наказание в хипотезите когато приспадането на времето на задържане и лишаването от права (чл. 59 НК) не е приложено от съда, прокурорът с постановление извършва това – чл. 417 НПК. 

**Органи, които задържат осъдения**. Задържането на осъдения и отвеждането му до мястото за изпълнение на наказанието се извършва от службите на Министерството на правосъдието (това са служителите на Главна дирекция „Охрана“), които могат да ползват съдействието на съответните органи на Министерство на вътрешните работи – чл. 418 НПК.

**Отлагане на изпълнението на наказанията**. Отлагането на изпълнението на наложените наказания може да се извърши само преди започване на тяхното изпълнение. След началото на изпълнението им, те могат да бъдат само прекъснати (по чл. 447 НПК). 

Окръжният прокурор или районният прокурор с постановление може да отложи изпълнението на наказанията лишаване от свобода и пробация в пет хипотези: при тежко заболяване, което пречи да се изтърпи наказанието – до шест месеца; при бременност на осъдената или раждане – до шест месеца преди и една година след раждането; когато поради особени обстоятелства като пожар, стихийно бедствие, тежка болест, смърт на единствения трудоспособен член от семейството и други незабавното изпълнение на присъдата може да доведе до тежки последици за осъдения или за неговото семейство – до три месеца; спрямо особено необходими специалисти в предприятия, учреждения или организации – до три месеца; за завършване на текуща учебна година или започнатия курс за квалификация – до два месеца – чл. 415 НПК.

Информиране на пострадалия със специфични нужди от защита за освобождаването на осъдения. НПК въвежда задължение на съответния прокурор, който отлага изпълнението на наказанията или зачита времето за задържане и лишаване от права, да уведоми незабавно пострадалия със специфични нужди от защита – чл. 417а НПК.
