---
title: Въпрос 33
---

# **Въпрос 33. Измама, документна измама, изнудване и вещно укривателство – обща характеристика, състави.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2033.mp3" type="audio/mpeg">
        </audio>
    </div>


## **Измама**
Някои общи бележки, свързани с измама. При **измамата** и **изнудването** деецът нито отнема една чужда вещ, нито пък неправомерно се разпорежда с нея, защото е друг механизма, защото е друг начинът, по който се засягат обществените отношения. 

Кое е общото и кое е различието между измамата и изнудването? Общото е, че и при двете разпореждането с предмета на престъплението се извършва от пострадалия и в следствие на това разпореждане пострадалия и други лица търпят вреди. По този начин се засягат и обществените отношения, свързани с нормалното упражняване на правото на собственост. Различното на това общо ниво на разсъждение е в начина, по който субектът на престъплението мотивира пострадалия да извърши това разпореждане. При измамата деецът създава (в най-типичния случай) у пострадалия невярна представа, заблуждава го, грешно впечатление, и той извършва акта на разпореждане, мотивиран от тази заблуда, смятайки, че действа на правно основание. Четете обява за бригада в САЩ, отивате, млади хора ви посрещат, но е необходимо да внесете 500-1000 лева аванс. И когато трябва да ходите да си вземете билета, се оказва, че офисът е празен, те отдавна са отишли някъде другаде. Деецът действа на годно правно основание – смята, че дава капаро, задатък. Смята, че това е негово добро. При изнудването пострадалият има реална представа за обективната действителност. Тоест, той знае, че няма правно основание да се разпореди, но го извършва поради сила или заплашване, защото е принуден към това. Общото е в обстоятелството, че и в двата случая пострадалият се разпорежда, а разликата е, че в единия случай пострадалият е заблуден, а в другия случай той има реална представа, но е принуден да стори това разпореждане под страх. 

Раздел четвърти е озаглавен “измама”. Тук законодателят е включил трите разновидности на това престъпление. Можем да говорим за три вида измама – обикновената (класическата) по чл. 209, компютърната измама по чл. 212а и документната измама по чл. 212. Другите имат много общо с обикновената измама, но и някои отлики, които позволяват да ги обособим като разновидности на измамата. Измамата е позната на човечеството още откакто се е обособила частната собственост. Измамниците, извършителите на този тип престъпление, в голяма степен се отличават от другите престъпници. За измама се изисква много по-голямо обаяние, чар, умение. Те са доста по-интелигентни от другите престъпници. Те не просто бият и крадат, а правят нещо друго, което изисква специфични особености. За обекта разбрахме. Субект може да е всяко наказателно отговорно лице. Ако има разлика в субекта (например измама от длъжностно лице), това е квалифициран случай. По основния състав на чл. 209 субект може да е всяко наказателно отговорно лице. От субективна страна при измамата е налице пряк умисъл и специална цел. Това означава, че в съзнанието на извършителя има представа относно всички признаци на състава – изпълнително деяние, цел, конкретните начини за постигането на целта и разбира се представа за това какво ще придобие и как ще причини вредата. Характерна е и специфична цел, а именно – “да набави за себе си или за другиго имотна облага”. Заради това деецът извършва престъплението. 

Изпълнителното деяние на измамата е в три форми – посочени в ал. 1 и 2 на чл. 209, а именно на първо място най-често срещаната – деецът да възбуди заблуждение. При тази форма се касае до едно активно поведение на извършителя, който със свои действия въвежда другото лице в заблуждение относно реалното положение, относно действителността, относно основанието това друго лице да се разпореди с вещта, която е в негово притежание. Разбира се, не може законът да опише белетристично по какъв начин става това заблуждение. Допустими са всички възможни подходи, за да предизвика деецът тази невярна представа у другото лице. 

Втората форма на изпълнителното деяние е “поддържа заблуждение”. Характерно за това деяние е, че погрешната представа вече е налице. По някаква друга причина, която не стои у извършителя, лицето е въведено в заблуждение и деецът само поддържа това заблуждение, въпреки че е наясно с него. Погрешно се счита, че това преди всичко е бездействие. Може и той да има активно поведение, с което да затвърждава това положение. И тук не е възможно те да бъдат описани, няма нужда да бъдат описани. Разликата между двете форми е, че не той първично създава тази представа. 

И третата форма на изпълнителното деяние е във ал. 2. “Използва заблуждение, неопитност или неосведоменост на някого”. Касае се до лица с недостатъчен опит, било житейски опит, било професионален опит. И поради това у тях съществува някаква грешна представа за обективната действителност. Измамата е **резултатно престъпление** и съответно е довършено, когато се причини имотна вреда. Как всъщност се стига до тази имотна вреда, заблуждавате ме и какво, лежа си вкъщи, гледам тавана. Как ще се причини вредата? Този механизъм е свързан с основната характеристика на тези престъпления, а именно че до вредата се стига след имотно разпореждане от страна на измамения. Деецът го въвежда в заблуждение (или извършва едно от другите изпълнителни деяния) и заблуденото лице само извършва акта на разпореждане и по този начин деецът получава имотната облага за себе си или другиго. Измамата често създава много трудности в практиката. Защото в динамичната обстановка е много тънка понякога границата между престъплението измама и някои гражданскоправни отношения. Ако се заровите в актовете на прокуратурата, ще видите, че често основание за прекратяване на производството е именно, че се касае до гражданскоправни отношения. Защото не винаги един поет ангажимент или нещо, което е предмет на сделка може да бъде осъществено. Въпросът е каква е причината. Възможно е фирмата да е искало да свърши това, но по обективни причини да не може – да е фалирала и т.н. Затова твърде често защитата е, че се касае до гражданскоправни отношения. Какво казва ВС в тази плоскост? Трябва да се изследва първо **дали лицето е имало обективната възможност** да изпълни ангажимента и второ – дали дори да е имал обективната възможност, да е **имал субективното намерение да изпълни поетия ангажимент**. Което означава, че при разследването и наказването на този вид престъпление задължително се изследват най-малко тези два елемента. Защото ако някой ви предлага да ви прати на бригада, но си няма хал-хабер какви документи, с кого да говори, а просто създава привидност, или лице, което знае тези неща, но субективно си казва, че те са толкова лапнишарани, че само като си сложа табелата, ще си събера паричките. Така че когато говорите за измамата, дръжте вниманието си за механизма, по който се извършва измамата. Заблуденият сам извършва акт на имуществено разпореждане, считайки, че действа на годно правно основание.
## **Компютърна измама**
Компютърната измама е уредена в чл. 212а. Тя е от т.н. нетипични компютърни престъпления. Нетипична е, защото най-общо казано компютрите или тази специфична техника е само средство, чрез което се осъществява едно иначе класическо престъпление. С други думи искам да кажа, че в чл. 212а е криминализирал измамата в случаите, когато заблуждението се възбужда и поддържа не как и да е, а именно чрез описаните изпълнителни деяния. Специфицирано е само начинът за осъществяване на изпълнителното деяние. Чл. 93, т. 22 дава легална дефиниция за компютърни данни. 

Обективна страна имаме възбуждането/поддържане на заблуждение у трето лице, става чрез внасяне изменение, изтриване или заличаване на компютърни данни или чрез използване на чужд електронен подпис. Има и известно различие между 3тата и 4тата форма на ИД – изтриване и заличаване: 

1. изтриване – при него се предполага, че може да бъдат възстановени съответните данни;
1. заличаване – предполага се, че не могат да бъдат възстановени. Истината е обаче че нищо не подлежи на заличаване действително. 

Използването на чужд за дееца електронен подпис – и тук деецът цели да набави за себе си или за другиго облага. Лицето, което е въведено в заблуждение извършва акта на имуществено разпореждане. Настъпва имотна вреда било за разпоредилия се, било за трето лице Субективна страна - отново умисъл и специфична цел (набавяне на облага). Субект – няма особеност

чл. 212а, ал. 2. Обективна страна – внесе, измени, изтрие или заличи компютърни данни, условие да получи нещо, което не му се следва. Субект – няма особености. Субективна страна – специфична цел - „за да получи деецът нещо, което не му се следва“ 
## **Документна измама**
Третият вид измама е документната измама – чл. 212. Тя също е една специална форма на измамата, най-общо за която е обстоятелството, че заблуждението се постига чрез използване на фалшив документ. Думата “фалшив” не е наказателноправна. Не е използвана и в НК. Споменавам я само за да обясня по-нататък документните престъпления. Документ с невярно съдържание, неистински или преправен документ. Той, документът, е средството, чрез което деецът въвежда другото лице в заблуждение. Документ с невярно съдържание е този, при който отразеното не отговаря на факти от обективната действителност. Неистински е този документ, при който посоченият за автор не е действителният. Следователно разграничението в единия случай е относно съдържанието, а във втория случай – относно авторството и разбира се, когато са нанесени неправомерни поправки на него. Повтарям “фалшив” не е правен израз, няма да го използвате на държавен изпит. Основната задача на този документ е да въведе някого в заблуждение. На изпита студентите се бъркат, че целта е да се набави за себе си. Така че трябва да изясним и тук механизма на това престъпление. В основата стои неистински документ или с невярно съдържание. Изпълнителното деяние изисква от дееца да използва този документ. Тоест да представи документа пред едно друго лице, по този начин да го въведе в заблуждение, че има годно правно основание за разпореждане и това лице да извърши разпореждането. Престъплението е довършено, когато деецът реално получи това чуждо имущество. Без значение за съставомерността е дали деецът е съставил документа при първото изпълнително деяние. Достатъчно е да го използва. След някои изменения в разпоредбата на чл. 212 в настоящата редакция е записано, че деецът получава чуждо движимо или недвижимо имущество. 

Постановление № 8 от 1978 на Пленума, изменено с Постановление № 7 от 1989г. Голяма част от тълкуванията, дадени в тези постановления са актуални и днес. Имаме 2 основни състава – чл. 212, ал. 1 и 2 – става дума за особени форми на усложнена престъпна дейност. Чл. 212, ал.1. Обективна страна 

1. деецът използва документ с невярно съдържание или неистински, или преправен: 
1. при неистинският документ порокът е свързан с авторството;
1. преправеният документ е вид неистински – първоначално е създаден като истински, но впоследствие съдържанието му е преправено; 
1. документ с невярно съдържание – онова, което се сочи в него, не отговаря на действителността. 

Чл. 212, ал. 2. Обективна страна имаме съставяне на документ с невярно съдържание или на неистински или преправен документ. Няма пречка документът да не е съставен от дееца, а от трето лице (т.е. още тук да имаме опосредяване). Използване на документа – пак имаме 2-те функции: 

1. въвеждане в заблуждение;
1. даване на привидно основание за извършване на акта на имуществено разпореждане; 

Оторизираното лице взема решение и извършва акта на имуществено разпореждане, настъпва имотна вреда, други лица, различни от дееца, получават без основание чуждото имущество, а не деецът, както е по ал. 1.

По-тежко наказуеми случаи – ал. 3, когато имуществото е от фондове, принадлежащи на Европейския съюз или предоставено от тях на българската държава (подобно на чл. 202, ал. 2, т. 3 при длъжностното присвояване) – тази разпоредба е приета в изпълнение на задължителни стандарти за България). Други по-тежко наказуеми – по ал. 4 и 5, а маловажни – по ал. 6. Следва да се имат предвид разпоредбите по 212б – поощряващи разпоредби.
## **Застрахователна измама**
Обективна страна. Предмет на престъплението е осигурено имущество, което е на дееца – следователно сме изправени пред състав, където собствена на дееца вещ е предмет на престъплението. Имаме разрушаване (особеността идва от начина – например взривяване), повреждане (временна/частична невъзможност за използване, съобразно предназначение), унищожаване (абсолютна невъзможност). Субект – собственик на предмета и страна по застрахователен договор; Субективна страна – умисъл и измамлива цел.

Разграничаване на застрахователната измама от други видове измами. По чл. 213 по същество имаме регламентирана една особено приготовлителна дейност, която сама по себе си е въздигната в престъпление. Ако тази деятелност продължи и се осъществи обикновена, документна или компютърна измама, отговорността ще е за такава измама. 
## **Изнудването.** 
Изнудването е уредено в раздел пети – чл. 213а–214а НК. Има голяма степен на обществена опасност, както и грабежът. То е уредено в 3 основни състава – този по чл. 213а НК, по чл. 214 НК и по чл. 214а НК.

Класическият състав на изнудване е установен в чл. 214 НК. Непосредственият обект на изнудването тук е комплексен и включва две групи обществени отношения – на първо място, това са отношенията, свързани с правото на собственост (движими и недвижими вещи) и, второ, отношенията, в рамките на които се гарантира правото на свободно формиране на воля и избор на поведение съобразно осъзнатите от пострадалия потребности. От обективна страна имаме следните особености: тук имаме два предмета – личността на пострадалия, който, за разлика от грабежа, не е нужно да бъде владелец на вещта (или неин собственик), както и имущественият предмет на пострадалия, в който се включват всички видове вещи и имуществени права. Изпълнителното деяние на престъплението е очертано в закона посредством глагола „принуди” – деецът може да принуди пострадалия било чрез сила, било чрез заплашване. От принудата за пострадалия трябва да последва или извършване, или пропускане, или претърпяване на нещо. Извършването на действие може да е фактическо или юридическо. В резултат на това трябва да последва причиняване на имотна вреда на пострадалия. Тази имотна вреда може да се причини както на пострадалия, така и на някое трето лице – „причини нему или другиму имотна вреда”. Достатъчно е да е причинена вреда на пострадалия, не е нужно деецът да се е облагодетелствал! Също, говорим само за вреда, но не и за пропусната полза! Относно субекта няма някакви особености, относно субективната страна налице е пряк умисъл.

Другият основен състав на изнудване е регламентиран в чл. 213а НК. Непосредственият обект е сходен като при първия състав. Съществени разлики има обаче в обективната страна. На първо място, тук единственият предмет на посегателство е личността на пострадалия, тук не се стига до въздействие върху негово имуществено благо. Изпълнителното деяние, за разлика от чл. 214 НК, е само заплашване, т.е. заплашването е достатъчно. И от там престъплението е формално, т.е. престъпление на просто извършване – не е необходимо настъпването на друг общественоопасен резултат. Относно субекта няма някакви особености, относно субективната страна налице е пряк умисъл.

Съпоставката между двата състава се изразява в това, че вторият състав се явява форма на предварителна престъпна дейност спрямо първия състав.

Третият основен състав по чл. 214а НК е приготовление по чл. 213а и 214 НК, т.е. имаме наказуемо приготовление. Предвиденото наказание лишаване от свобода, разбира се, е по-леко. Квалифицираните състави на изнудване са установени в разпоредбите след първа алинея на чл. 213а и 214 НК. В системата на изнудването има само квалифицирани състави, привилегировани състави няма.
## **Вещно укривателство**
Престъпления против собствеността продължаваме. **Третият тип посегателства – вещно укривателство.** Това е една от формите на последваща престъпна дейност. Това означава че неговото осъществяване е възможно само във връзка с преди това извършено други престъпление или друго по вид общественоопасно деяние. Това не е единствената форма на последваща престъпна дейност – такива са и личното укривателство, изпирането на пари. 

Основният състав на вещно укривателство е регламентирано в чл. 215, ал. 1: Който с цел да набави за себе си или за другиго имотна облага укрие, придобие или спомогне да бъдат отчуждени чужди движими вещи, за които знае или предполага, че са придобити от другиго чрез престъпление или чрез друго общественоопасно деяние, се наказва с лишаване от свобода от една до шест години, но с наказание, не по-тежко от предвиденото за самото престъпление.

От обективна страна предмета на престъплението вещно укривателство са движими вещи. Чужди са за дееца. Придобити са от другиго чрез престъпление или друго общественоопасно деяние. Във връзка с третия белег – изискването да са придобити от другиго води до ограничаване на кръга на възможните субекти, защото това значи че вещно укривателство не може да се осъществи от извършител или съучастник в предходното престъпление, нито да се яви лице което е участвало в предходното общественоопасно деяние, ако то не е престъпление. Втората особеност е че са придобити от другиго чрез общественоопасно деяние – степен на обществена опасност достатъчна че да бъде обективно съставомерно това друго по вид обществено опасно деяние с оглед един или друг състав от НК. 

Три са вариантите на ИД – 1. Укриване на такива вещи – разбира се поставяне на вещите на такова място, че да се затрудни узнаването на тяхното местонахождение било от правоимащите лица, било от органите на властта; 2. Придобиване на такива вещи – под придобиване се разбира установяване на фактическа власт за разпореждане със съответните вещи; 3. Спомагане дееца да бъдат отчуждени тези вещи – има се предвид че дееца способства по един или друг начин фактическата власт за разпореждане да бъде прехвърлена от лице което се явява извършител на предходното престъпление или други по вид общ оп деяние или то съучастник на такова лице към лице което е различно както от участвалите в предходното престъпление, така и от самия вещен укривател. В съдебната практика се налага термина „предикатно престъпление“ (това което предшества вещното укривателство). 

Сочи се настъпването на определен резултат с причиняването на който престъплението ще се счита довършено. Относно субекта – ограничен е – не може да е лице което е съпричастно към осъществяваното на предходното престъпление 

От субективна страна особеностите също следва да бъдат акцентирани – най-напред факта че всеки един от вариантите на ИД се осъществява с оглед преследването на изрична цел – пряк умисъл. Пряк умисъл, съпроводен с целта изрично посочена в закона – дееца да набави за себе си или другиго имотна облага. Но онова което от субективна страна е най-вече особеност е посочено чрез израза „знае или предполага че вещите предмет на това престъпление са придобити чрез престъпление или друго обществено опасно деяние“. Следователно законът допуска алтернатива – **деецът само на това фактическо обстоятелство не само при пряк умисъл да действа но и при евентуален**. Това води до извод че по 215, ал. 1 имаме особено проявление на т.нар. смесена вина. Особена е защото класическото проявление на смесената вина е умисъл и непредпазливост. Тук обаче не може да говорим за непредпазливост. Тук може да имаме по отношение само на един факт – за това по какъв начин са придобити, са имаме евентуален умисъл и пряк умисъл по отношение на всички останали фактически обстоятелства. 

Обръщаме внимание на санкционната част – самото престъпление се има предвид предхождащото вещното укривателство престъпление. 
### По-тежки случаи на вещно укривателство. 
Обръщаме внимание на **ал. 2, т. 2 и 3.** По точка 2 – вещи поставени под специален режим. Това се разбира като разрешителен (лицензионен) или регистрационен режим за осъществяване на оборот с такива вещи. Самият факт, че законът напътва към установяване дали вещите предмет на вещно укривателство са под специален режим означава че тук имаме **бланкетна разпоредба**. По т. 3 се казва, ако „вещното укривателство се извършва по занаят“. Поначало знаем, че престъпленията по занаят са от усложнените престъпни дейности – трябва да са най-малко три. Особен вид усложнена престъпна дейност извън известните 6 основни вида. 

## **Много важни съпоставки**
Да се спрем последователно на основните съпоставки между видовете престъпления, които разгледахме до тук.

### Кражба и обсебване
Кой е основният разграничителен критерий тук? – в чия фактическа власт се намира предмета на престъплението. При кражба във фактическа власт на друго различно от дееца лице, а при обсебване – у самия дееца. Поради това не е възможно тези 2 състава на престъпление с оглед на една и съща вещ към даден момент да бъдат осъществени в идеална съвкупност, защото се намират в отношение на алтернативност.

### Кражба и грабеж 
Като имаме предвид че казахме че грабежа е съставно престъпление, което включва кражба, но за осъществяването ѝ се използва принуда. Отношението между кражба и принуда – на поглъщане. Поглъщащ е състава на грабежа, който наред с кражбата дефинира принудата като метод, средство начин за осъществяване на кражба. Отново се изключва възможността по отношение на една и съща вещ към даден момент да се осъществи и кражба и грабеж. 

### Кражба от длъжностно лице – 196, ал. 1, т 6 и длъжностно присвояване.
Базовият критерий за разграничаване – при кражба по смисъла на 196 т. 6 вещите не са във фактическа власт на дееца – длъжностно качество го улеснява само в достъпа му до вещта. При длъжностно присвояване предмета му е поверен в качеството му на длъжностно лице или в това му качество са поверени да ги пази или управлява. 

### Обсебване от длъжностно лице и длъжностно присвояване
И в двата случа вещта се намира във фактическа власт на дееца и двата са длъжностно лице. Критерият тук е по чл. 201 – дали в това му качество на длъжностно лице са му поверени да ги пази или управлява – ако да – имаме длъжностно присвояване, ако не – обсебване.

### Измама и документна измама
Съпоставка между обикновената и документната измама. От обективната страна какво не беше достатъчно, че да е довършена документната измама? – настъпването на имотна вреда не е достатъчно – деецът или ТЛ трябва да получи ФВ върху чуждото имущество. Това е ключовият критерий. 

### Длъжностно присвояване с документ и документна измама
При документната измама (член 212) чуждото имущество не е във фактическата власт на дееца. А при длъжностното присвояване е във фактическата власт на дееца и това е водещият критерий който ни дава възможност да се ориентираме. 

### Изнудване и грабеж
Много често може да ви се зададе въпроса да съпоставите изнудването и грабежа. Почвате от лесните неща, за да загреете. Като на интервю. Обекта – правото на собственост, субекта (всяко), субективната страна (пряк умисъл) и загрявате, че и в двата случая се упражнява принуда спрямо пострадалия – сила или заплашване. Предназначението на принудата при грабеж е да се парализира съпротивата на жертвата за да може дееца сам да отнеме вещта. Докато при изнудване предназначението на принудата е да се мотивира пострадалия, той да вземе решение и да извърши акт на имуществено разпореждане в следствие на което възниква за него или трето лице имотна вреда. “Абе ти знаеш какви хубави дечица имаш, пък и бензиностанцията се нуждае от охрана, така че толкова на месец”. Различен и моментът на довършеността на престъпленията – грабежът бива довършен, когато установи фактическата власт върху вещта, докато изнудването бива довършено, като пострадалият извърши акт на разпореждане с въпросната вещ, без да е нужно деецът да се е облагодетелствал.

По нашата наказателна правна система не се обособява като трети вид престъпление грабежоподобно изнудване – например прибира се пострадалия и някой го изненадва с пистолет и му казва да извади вещите си от чантата да ги остави на масата и дееца ги взима. Пита се сега грабеж ли е това или изнудване? – грабеж е, защото тук няма никаква възможност за избор на поведение от страна на пострадалия, докато при изнудването макар да се намира под заплаха и физическа принуда се предполага че има все пак някакъв избор – да извърши или не акта на имуществено разпореждане. 
### Изнудване и измама
По някои от общите си характеристики това престъпление прилича на измамата, но по други значително се различава. Класическият състав на изнудването е в чл. 214. Обектът е ясен. Субект е всяко наказателно отговорно лице. Целта е да се получи за себе си или за другиго имотна облага. Еднакъв е механизмът за причиняване на вредата, а именно, че пострадалият извършва акт на разпореждане. Деецът не отнема, не присвоява, а мотивира другия да извърши акта на разпореждане. И двете биват довършени с настъпване на имотната вреда на пострадалия или на някое друго лице. Разликите са две – първо в начина, по който се мотивира лицето, защото при измамата то се въвежда или се използва неговото заблуждение. При изнудването то се принуждава към това разпореждане със сила или заплашване. И втората разлика е в представите на това лице. При измамата измаменият счита, че действа на годно правно основание – защото ще замине на бригада, ще получи апартамент, ще участва в конкурс (България търси талант). При изнудването лицето съзнава, че няма годно правно основание да се разпореди, но е принудено към това. Когато ви кажат да съпоставите измамата и изнудването на изпита, казвате общото – обектът, субектът, субективната страна (пряк умисъл и специална цел), мотивирането на друго лице да извърши разпореждане и от тука почват разликите, защото в единия случай това мотивиране е чрез заблуда, в другия – чрез принуда и на второ място – в единия случай измаменият смята, че действа на годно правно основание, а изнуденият знае, че няма годно правно основание. 

### Изнудване и принуда
Второ, съпоставката между изнудването и принудата по чл. 143 НК се изразява в това, че принудата е престъпление против личността, а изнудването – против собствеността. Принудата има един-единствен предмет – личността на пострадалия. При изнудването, както споменахме, засегнатите предмети са личността и имуществото на пострадалия. Изнудването поглъща принудата, тъй като принудата се явява един от елементите на изнудването. По отношение на субекта няма отлики, от субективна страна и двете се осъществяват при пряк умисъл, но при изнудването имаме користна цел. Още, при принудата деецът мотивира пострадалия да се разпореди противозаконно със свое лично благо, докато при изнудването разпореждането ще е с имуществено благо.

### Изнудване и подкуп
Различен е непосредственият обект на посегателство – при подкупа това са обществените отношения, чрез които се гарантира законосъобразното упражняване на правомощията на длъжностните лица. Различен е и предметът на престъплението – при подкупа това е даване на облага. Изнудването по чл. 302, т. 2 НК обаче не е нужно да е съставомерно по чл. 213а–214а НК! Това изнудване се разглежда в широк смисъл.

### Вещно укривателство и помагачество
Може ли ако сме помагач при предикатното престъпление по смисъла на даване обещание и впоследствие осъществим това обещание, може ли да носи наказателна отговорност и за вещно укривателство? – Няма да отговаря и за вещно укривателството ако е помагач в предикатното престъпление. По 215, ал. 1 – ако е участник в предикатното престъпление не може да е годен субект. Съдебната практика неправилно обяснява понякога, че вещното укривателство се отличава от помагачеството по линия на това кой бил момента да се даде обещанието. Но приготовлението за извършване на вещното укривателство не е наказуемо и откриването на съучастник. Значи ключово значение – дали поведението стои или не стои в причинна връзка с настъпването на резултата на основното престъпление.
