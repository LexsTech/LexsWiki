---
title: Въпрос 42
---
# **Въпрос 42. Общоопасни престъпления – обща характеристика и система. Престъпления, извършени по обществено опасен начин или с общоопасни средства. Престъпления против транспорта.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2042.mp3" type="audio/mpeg">
        </audio>
    </div>

## **Общоопасни престъпления – обща характеристика и система. Престъпления, извършени по обществено опасен начин или с общоопасни средства.** 
Глава единадесета от особената част на НК групира престъпления, които за разлика от разгледаните дотук състави, разкриват една особеност, а именно че в голямата си част те застрашават или увреждат не някаква конкретна страна или конкретно обществено отношение, а създават една обща опасност, както е озаглавена главата. Обща опасност при която е възможност да бъдат засегнати интересите на широк, неограничен кръг от хора. Наистина, както ще се уверите при разглеждането на отделните състави, при някои от тях може да се стигне до конкретно засягане на отделни обществени отношения – например живота, здравето на отделен човек, или пък имота на някого, но центърът, особеността на тези престъпления, и по това те се различават от убийството, телесната повреда и др., че в основата си, и тук се обуславя високата обществена опасност, се акцентира върху възможността да се засегнат широк кръг от лични или имуществени интереси. Нещо повече – твърде често, тук можем да направим аналогия с тероризма. При тези престъпления може да се разстрои нормалното функциониране на държавата или отдени нейни органи, да се спрат производствени процеси и изобщо да се дезорганизира нормалната работа на отделни органи или звена на държавния апарат или стопанския живот. 

Кое е поставил в центъра на отделните състави законодателят? Най-често това е начинът на извършване на деянието. Например палежът, наводнението са такива престъпление, при които деецът поставя в действие природни стихии или сили, които в един момент стават неконтролируеми или трудно овладими и по този начин застрашават неограничен кръг субекти или обекти. На второ място тази обща опасност законодателят е отчел, че може да възникне предвид особености на предмета на престъплението, каквито например са съставите, свързани с оръжията, боеприпасите, пиротехническите средства и т.н. Те сами по себе си съдържат в себе си тази потенциална опасност от създаване на обща опасност за останалите хора и обекти. И на трето място законодателят е свързал тези състави с обстановката, по време на която се извършват. Например по време на епидемия. Предвид тези особености законодателят е съобразил и начинът на формулиране на голяма част от съставите. Понякога се криминализира само деянието, тъй като може да има много проявни форми. Достатъчен е палеж, за да възникне наказателна отговорност. Ако от това са причинени значителни вреди, разбира се това е квалифициран състав. 

От гледна точка на общата характеристика, деянията често са умишлени, във формата на пряк умисъл, но често се наказват и при непредпазливост – палеж, наводнения, транспортни престъпления. Главата е изключително обемна, включва множество раздели. Така че да разгледаме системата на престъпленията и след това ще се спрем на отделни престъпления. 

На първо място са поставени онези престъпления, които са свързани със **създаване на сили, трудно поддаващи се на контролиране** – палеж, наводнение. На второ място това са онези състави, които са свързани с **нарушаване на режима относно оръжията** (боеприпаси, взривни вещества и т.н.). Или неправомерното използване на технически записващи устройства, да го кажем най-просто, а после ще видим какво има предвид законодателя. Другата група престъпления са тези, свързани с транспорта и съобщенията. Една много важна група престъпления, защото тук всъщност се намират съставите, свързани с пътно транспортните произшествия, а те пък формират огромния ръст на тази престъпност. Те са основният виновник за това, че общоопасните престъпления са на първо място, дори понякога изпреварващи престъпленията против собствеността. Следваща група престъпления са онези състави, които поставят в опасност здравето на хората. И на следващо място са престъпленията, свързани с нарушаване на изискванията за атомната енергия, използването й за мирни цели, както и някои други общоопасни престъпления.

Започваме с първата група: Престъпления, извършени по общоопасен начин или с общоопасни средства
## **Престъпления, извършени по общоопасен начин или с общоопасни средства**
### Чл. 330
Сега да видим някои от съставите. Най-напред относно палежа. Той, заедно с наводнението, е от тази категория общоопасни престъпления, при които деецът създава предпоставки за проявата на сили, трудно поддаващи се на контрол и които веднъж поставени в действие, трудно могат да бъдат овладени. От друга страна те по естеството си са в състояние да засегнат интересите на широк кръг лица. Основният състав на палежа е уреден в чл. 330 НК. Текстът е класически и не е променян. Няколко уточнения. Субект на престъплението може да бъде всяко наказателно отговорно лице. Изпълнителното деяние – законът казва “запали”. Следователно от тази формулировка, а и от обилната съдебна практика, става ясно, че престъплението е довършено, не когато е изгоряло съответното имущество, а когато само е запалено. Следователно не е необходимо по основния състав да е настъпила вреда в резултат на палежа или може настъпилата вреда да е незначителна, важно е деецът да е запалил имущество с характеристиките, посочени в чл. 330 – сграда, инвентар, стоки, гора, машини, рудник или друго имущество със значителна стойност. Също така имуществото трябва да има значителна стойност към момента на деянието, а не когато е било придобито. Пита се понякога от любопитни екзаминатори каква ще е последицата, ако деецът е запалил имущество, но то не е на значителна стойност. Ще е повреждане като престъпление против собствеността. Чл. 330 е специален по отношение на увреждането. Центърът на тези престъпления е не толкова, че се унищожава имуществото, а че чрез този акт се застрашават много интереси. Вероятно ви е направило впечатление, че чл. 330 не говори за чуждо имущество. Следователно налице е съставомерно деяние и в случаите, когато деецът запали свое имущество със значителна стойност. Защото по този начин той създава опасност за живота на неограничен кръг от хора. Ако в резултат на палежа са последвали действително значителни вреди, то отговорността е по ал. 3. Например в практиката е имало някои куриозни случаи, когато някой се напил в нощния влак и решил да запали влака. Запалил си фланелката и започнал да пали облицовката, но в този момент кондукторът го хванал. 

По 330, ал. 1 – основен състав на умишлен палеж – системно тълкуваме с разпоредбата на чл. 333. От обект страна по 330, ал. 1 предмет е имущество на значителна стойност. Значителна стойност – 14 пъти минималната работната заплата. Когато повреждането или унищожаването е осъществено с взрив очевидно в конкуренция с 330, преимущество ще има 333. 

Няма особености относно субекта и субективната страна. Сред по-тежко наказуемите случаи най-напред по ал. 2 , т. 4 и 5 – по т. 4 имаме основание за по-тежка квалификация, когато с палежа е ангажиран било група или организация или ОПГ (формирования на организирана престъпност). По т. 5 – когато имуществото което е на значителна стойност се намира в защитена територия – бланкет към Закона за защитените територии. Така стигаме и до ал . 3 – основанията тук за по тежка квалификация на извършеното: Първо когато са последвали значителни вреди. С други думи се подчертава че по основния състав по ал. 1 не е необходимо да са настъпили значителни вреди за да е извършено престъпление и ето ако са настъпили имаме по-тежко наказание по ал. 3. Второ, ако е последвала смърт за някого когато дееца не е искал и не е допускал това – изключва се умисъла по отношения на по-тежко настъпилия резултат (смърт), обхваната е непредпазливостта. 
### Чл. 331
По непредпазливост. Палежът е наказуем по непредпазливост по чл. 331. Тук вече предметът на престъплението трябва да е чужд имот. Все пак законодателят е отчел, че когато без да искаш, без да целиш подобно нещо, макар и да си могъл и си бил длъжен да предвидиш възможността, запалиш своя имот, това не се наказва. 

По ал. 2 на 331 се регламентира специфично посегателство което се характеризира с ИД запалване на стърнище, вследствие на което предизвика пожар в горския фонд. 
### Чл. 332
Има една особена разпоредба за ненаказуемост на палежа – чл. 332. Ако е загасен по собствена подбуда незабавно пожара. Това е един от редките случаи, в които ненаказуемостта е свързана с отказ на довършено престъпление. Със запалването престъплението е довършено. За да загасиш пожар, той трябва да е запален преди това. Въпреки че престъплението е довършено, може да предотврати или да се откаже от обществено опасните последици от него.

### Чл. 334
Друга категория е наводнението. По-рядко срещано явление в сравнение с палежа. Уредено е в чл. 334. По съществото си представлява поставяне в действие на стихийната сила на големи водни маси. И както пак, за съжаление, от нашата обществена действителност можем да се убедим, те са опасни в две посоки – или ударната вълна на тази водна маса, или факта на заливане на огромни територии. По този начин всъщност могат да бъдат причинени значителни увреждания, жертви, опустошаване на конкретни райони и т.н. Законът не се интересува от начина на поставяне в действие на тези стихийни сили. Възможно е и чрез бездействие – когато е имал правно задължение да действа. Наводнението е резултатно престъпление и респективно довършено тогава, когато с него е създадена реална опасност за живота или имота на другиго. Тоест то е резултатно от вида на създаване на опасност. Ако в резултат на наводнението реално са причинени вреди или смърт, то отговорността е по ал. 2. И тук е наказуемо по непредпазливост предвид високата степен на обществена опасност. 

### Чл. 335
По чл. 335 – причиняване на наводнение по непредпазливост. Това пак е основното различие. Различаването на чл. 335, ал. 2 във варианта когато по-тежката квалификация с причинена на смърт. Тук пак е настъпила по непредпазливост. Както е по чл. 334, ал. 2. Възниква въпроса за съпоставяне. Самото причиняване на наводнението обаче по чл. 334 остава умишлено (значи имаме смесена вина), докато по чл. 335 причиняването на наводнението и смъртта са по непредпазливост. 

### Чл. 337
Втората група са тези с особености в предмета – оръжия, пиротехнически вещества и т.н. Това са чл. 337 и сл. Като цяло това са бланкетни разпоредби, тъй като е логично да се предположи, че е необходима детайлна правна регламентация на тези обществени отношения и това законодателят прави в другите странични на наказателния закон актове. Закон за оръжията, взривовете, пиротехнически вещества. Сравнително нов закон, доскоро имаше Закон за контрол на оръжията. Освен закона, правителството прие Наредба за реда на придобиване на оръжия и т.н. Освен тях има и други законодателни актове, които уреждат възможната двойна употреба на някои от изделията, както и някои международни актове, част от които са цитирани в самия НК. Като цяло законът урежда широк кръг от въпроси, по важните от които са производството на тези предмети, търговията с тях, придобиването и съхраняването им, транспортирането, унищожаването и утилизацията (обезвреждането), както и транзитния превоз. Общо взето и наказателната отговорност е съобразена с тези основни въпроси, като са предвидени следните няколко групи престъпления в тази насока. 

Първо, по чл. 337 – отговорност при производството, търговията, ремонта, транспортирането на тези предмети. Състава предвижда една поредица от алтернативно изброени форми на изпълнително деяние – който произвежда, преработва, видоизменя, търгува, внася или изнася и др. И когато това е без право по закон или без разрешение. Законът подробно урежда кога има право и как се дава разрешение.
### Чл. 338
Второ, чл. 338 предвижда наказателна отговорност преди всичко за мерките за сигурност, свързани с дейностите при боравене с този предмет. Свързан с мерките за сигурност, също е от изключителна важност. Най-общо тук отговорността възниква, когато при боравене с предмета, деецът не взема необходимите мерки за сигурност. ВС е имал повод да уточни, че това са две категории мерки. От една страна обичайните, непредизвикващи съмнение мерки за сигурност. И от друга страна – конкретните предписания на НА, в случая закона и съответно наредбата.

### Чл. 339
339 пък преди всичко предвижда наказателна отговорност за случаите на придобиване или държане на такива предмети. В тази насока са концентрирани съставите, свързани с тези предмети. По този повод се е налагало ВС да направи няколко уточнения. За да е налице държане по смисъла на чл. 339 е необходимо и достатъчно всеки от тези предмети да попадне във фактическата власт на дееца, и уточнява, че моментното изземване не е държане. Тоест, ако кажете “Дай да ти видя патлака”, нали, няма да осъществите състава на чл. 339. 

Първият основен състав по ал. 1 от обективна страна има предмет на престъплението са взривни вещества огнестрелни, химически, биологични или ядрени оръжия, боеприпаси за огнестрелни оръжия или пиротехнически изделия). Изпълнителното деяние е изразено чрез вариантите държане или предаване на друго лице без надлежно разрешение, което е именно и привръзката с множество разпоредби извън НК, които изрично дефинират какви са видовете разрешения, от кого се разрешават и т.н. Относно субекта и субективната страна няма особености. 

По-тежко наказуем състав с оглед този вид престъпление има по ал. 2 – когато съответните предмети са в голямо количество. Тук критерият не е свързан със стойността, а има количествено измерение. 

По ал. 3 имаме и втори основен състав. На предмета няма да се спираме, но изпълнителното деяние се изразява в отчуждаване или продаване на друго лице. Изискването е другото лице да няма разрешение за придобиването му. Тук с известна условност тълкуваме термините отчуждаване и придобиване, защото ако не се спазват правилата относно сделките с такива премети то очевидно не може да става дума за придобиване на права върху тях, посредством извършването на престъпление. 

По ал. 4 имаме трети основен състав като предмет са боеприпаси за огнестрелни оръжия. Изпълнителното деяние се изразява в отчуждаване или предаване на такива боеприпаси като условието е този на когото се предават да няма разрешение за носене на съответното огнестрелно оръжие – т.е. може да има разрешение по принцип за даден вид боеприпаси, но това което му се дава не е по това разрешение. 

Ал. 5 – който без съответно разрешение прибере намерени взривни вещества, огнестрелно, химическо, биологично или ядрено оръжие, боеприпаси за огнестрелно оръжие или пиротехнически изделия. 

По ал. 6 – още по особени предмети на престъпленията. 
### Чл. 339а
И последно няколко думи за специфичната разпоредба на чл. 339а, която е свързана с нарушаване на режима, установен за специални технически средства, чрез които е възможно негласно събиране на информация. Ще обърна внимание на този текст поради изключителната му актуалност. Замисълът на законодателят е, че такива средства могат да се използват само от служителите и органите на държавата. ВС, като всички в практиката, е мъдър обаче, и е имал повод да се произнесе по този текст и в който надълго и нашироко обяснява, изхождайки от чл. 32 на Конституцията, че това е всяко устройство, което по естеството си е способно да събира такава информация, но не става въпрос за други технически устройства с друго основно предназначение. Не може да се прави аналогия със специалните разузнавателни средства, които са предмет на друг закон. 

## **Престъпления против транспорта.**
Те са уредени в раздел втори. Това също е един много обемен раздел. Ще се спрем само на няколко от текстовете. Но тук е предвидена наказателна отговорност също в две посоки най-общо казано. От една страна е въздействието върху транспортните средства и транспортната инфраструктура и повреждането или унищожаването й. И на второ място това са съставите, свързани със сигурността на транспорта. Отговорността в някои от случаите е изтеглена много напред. Самото поставяне на устройство във въздухоплавателно средство вече е довършено престъпление. Но ние ще се спрем основно върху случаите на застрашаване на сигурността при управление на транспортните средства.

### Чл. 341б
Престъпления по 340 и следващите. Основния състав по 341б това престъпление – от обективна страна и кораб може да се яви предмет на престъплението. Важно е къде се намира предмета (въздухоплавателното средство/кораб) – може да не е само в полет, но и да се намира на земята. 

Изпълнителното деяние се изразява в завладяване на съответното въздухоплавателно средство или кораб или установяване на контрол. Изискването е това да стане незаконно. Относно субекта и суб страна няма особености. 

По ал. 2 – когато имаме използване на принуда, т.е. сила или заплашване за осъществяване на деянието по предходната алинея със сила или заплашване. Поглъща се принудата, това е съставно престъпление. 
### Чл. 342
В този аспект ще разгледаме чл. 342. Основният състав, умишленият състав, е по чл. 342, ал. 1. Трябва да се изяснят няколко общи положения. Какво е управление? Това включва всички действия или бездействия с механизмите и приборите на превозното средство. Когато тези действия или бездействия са свързани с опасността от настъпване на съставомерни последици. И забележете нещо много важно – независимо дали превозното средство е в движение или покой (когато закъсате на пътя в резултат на тежката зима – трябва да обезопасите ситуацията – триъгълник и аварийни). Ако не сте направили това и някой се натресе във вас, отговорността е ваша. Тези норми са бланкетни, разбира се, и се запълват със съдържание от разпоредбите на Закона за движение по пътищата и правилника за неговото приложение. Относно субекта – всяко наказателно отговорно лице. Като е без значение дали лицето е правоспособен или неправоспособен водач на съответното превозно средство. Едно уточнение – ако предоставите управлението на МПС на друго неправоспособно или употребило алкохол лице и то в нарушение на правилата допусне съставомерен резултат, носите наказателна отговорност за това. Може да сте субект на престъпленията по чл. 342 и сл., тъй като сте нарушили забраната и с това сте съпричинили резултата. 

Следващият елемент е да са нарушени правилата. Уточнихме, че разпоредбите са бланкетни и в тази връзка се поставят няколко въпроса. Първо, става дума за правилата за движение, което е отбелязано и в самия НК. Един трактор може да се намира в два възможни режима – когато копае и когато се придвижва. Така че когато не е в движение, ще е в някой от съставите против личността в случаите на професионална непредпазливост. Второ, указанията трябва да са дадени по съответния ред – знаци, маркировка или по друг начин. Понякога има вътрешни знаци – в метеорологично предприятие например. ВС приема, че и тогава възниква отговорността, ако са сложени знаци по съответния ред. Понякога е възможно законът ни да се допълва от чужди законодателства. Не може като предизвикаме произшествие в Англия да се оправдаем, че сме си карали отдясно и т.н. Поставя се и друг въпрос, свързан с бланкетната разпоредба. Какво би станало и кой НА трябва да се отчита при цялостното очертаване на състава на престъплението, когато има промяна в Закона за движение по пътищата и правилника за прилагането му? Може ли действието на по-лекия закон да ни оневини? ВС казва, че се прилагат онези неща, които са действали към момента на произшествието. Според мен трябва да се добави “когато тези правила регулират движението”. Преди на нерегулирано Т-образно кръстовище предимство имаха тези по непрекъснатата улица. Сега е дясностоящия. Не може да се оправдаем, че сега новият закон ни освобождава, защото сме били дясностоящи. 

За субективната страна. Чл. 342, ал. 1 – като допуска причиняването на телесна повреда или смърт на другиго. Къде е умисълът, ще питате. Умисълът е по ал. 3. Умишлените транспортни престъпления са изключително редки в практиката. На практика обикновено водачът не иска смъртта на други лица. Защото това например е специален състав по отношение на убийството. Непредпазливото престъпление е основният състав – чл. 343. Няма субективно намерение към резултата. Възможно е деецът умишлено да нарушава правилата, но да не желае резултата от деянието. Няма значение какво е отношението му към правилата. Въпросът е какво е отношението му към обществено опасния резултат. 

Чл. 342 – ИД се изразява в нарушаване на правилата на движение – бланкетна норма. Но по-нататък разпоредбата се характеризира с допускане от страна на дееца причиняване на телесна повреда или смърт. Вследствие на нарушаване на правилата за движение се създава опасност причиняването на смърт или телесна повреда. 

Ако се опита причиняването на смърт при условията на ал. 3, този опит би се характеризирал с кой вид умисъл? Какъв беше принципът – опит се наказва само, когато имаме пряк умисъл – чл. 18 (и искани от дееца последици). Излиза че по 342, ал. 1 имаме дефиниран опит, осъществен обаче при евентуален умисъл към същото посегателство, който по принцип не би бил наказуемо по смисъла на чл. 18. В случая обаче законодателят прибягва към въздигане на опит с евентуален умисъл в довършено престъпление в случая по ал. 1 за да би могъл да накаже и него. Защо пък да е умисъл, а не непредпазливост – примерно самонадеяност – „ще го изпреваря тоя, щото карам БМВ и няма как да се блъсна“? Защото по чл. 343 е предвидена непредпазливостта, следователно по тези членове имаме умисъл – евентуален, а по 342, ал. 3 имаме умисъл – пряк. Опита при евентуален умисъл е поначало ненаказуем освен в предвидените от закона случаи. По същия начин трябва да тълкуваме и ал. 2 с ал. 3. 
### Чл. 343
Има някои случаи на по-тежко наказуеми непредпазливи престъпления. 

Чл. 343 – Когато с деяния по предходния член по непредпазливост са причинени и посочени са в алтернатива онези резултати които закона изискват за да се счете извършеното като престъпление. Деянията по предходния член са умишлени, а тук закона казва че нарушение на правилата на движение също е умишлено по 343, но резултатите които са посочени в буквите а – в, се причиняват не умишлено, ами по непредпазливост. А иначе нарушаването на правилата е все умишлено. Винаги като караме с превишена скорост си е умишлено примерно. 

Кои са резултатите които водят до криминализиране на извършеното: 

**По буква а** – значителни имуществени вреди – 14 минимални работни заплати. Пита се ако с няколко деяния се счита че са причинени на всяко едно от возилата (примерно 7 возила) и не се стига до 14 минимални работни заплати. А другият вариант е да са по 2 000. И съдебната практика казва защо да не квалифицираме по чл. 26, ал. 1 и да определим по ал. 2 че се изпълва изискването за значителни имуществени вреди? Продължаваното престъпление можеше да се състои и само от малозначителни деяния и още повече се усложнява ситуацията. Конкретно отделните деяния може да са малозначителни но всяко едно от тях трябва да са съставомерни! А ще бъде ли всяко едно от тези 7 деяния съставомерни, ако всяко едно от тях не спази изискването на значителни имуществени вреди? – очевидно не! Значи не може така да квалифицираме. 

**По буква б** – причинена е средна или тежка повреда, независимо от това дали са настъпили последиците от буква а, щом по буква б квалификацията би била основателна въпреки последиците буква а, това значи ли че трябва квалификацията изрично да посочва наличието на същото и да се произнасяме и по буква а? – ами не, излиза и от тълкуването на ал. 3. Когато обаче едно и също деяние се характеризира с няколко квалифициращи различни обстоятелства, за които законодателя не е установил изрично в закона че един от по-тежко наказуемите състави поглъща хипотезите визирани тогава вече квалификацията би изисквала посочването че престъплението е по чл. еди кой си, буки б и в.

Ако разгледаме ал. 2 ще видим че сме изправени пред престъпления от публично – частен характер, защото се образува по служебен ред, но пострадалия може да поиска да се прекрати. 

Ал. 3. Най-напред пияното състояние или наркотични вещества или техни аналози. Пияното състояние трябва да се установи по предвидените в практиката способи – има специална Наредба за реда за установяване на наличието на алкохол или други упойващи вещества. Значението на дрегера и неговите показания и т.н. В някои свои решения ВС казва, че пияното състояние може да се установи и само със свидетелски показания. Други случаи – когато пострадалите са повече от едно лице. Когато деецът е избягал от местопроизшествието. Тази отговорност е свързана и със злепоставянето – длъжен е да окаже помощ. И други – когато е неправоспособен или деянието е извършено на пешеходна пътека.

### Чл. 343а

Чл. 343а имаме леко наказуем състав, когато дееца е направил всичко зависещо от него да окаже помощ на пострадалия. Казваме леко наказуем тъй като особеното тълкуване е в корелация с хипотезата която дееца напуска местопроизшествието. Разглежда се цялостното поведение на дееца свързано с извършването на престъплението, а не с оглед последващото му поведение. Разпоредбата може да се приложи дори в случаите когато е настъпила смърт стига да се установи че дееца е направил онова което е било възможно. На основание ал. 2 на чл. 343а при част от случаите се явява такова от публично-частен характер. 
### Чл. 343б
Така стигаме до чл. 343б които също от най-често прилаганите в практиката. По ал. 1 закона не има изискване въз основа на това управление да се е достигнало друго нарушение. Достатъчно е концентрация да е над 1.2 на хиляда и това да е установено по надлежния ред. Има специална наредба за това къде трябва да се вземе пробата и кои могат да направят изследване на кръвта. Да допуснем обаче че всичко това е спазено и си представим че от субективна страна този състав изисква дееца да действа умишлено – да се обхващат психически от дееца, че шофира с 1.2, ама май няма такъв човек дето да може да го прецени това. Нали законът е изричен и изисква не само оценка че в пияно състояние, но над 1.2 в такова състояние. Като не може да се установи по несъмнен начин че дееца е осъзнавал че точно над 1.2 е управлявал МПС за какво всъщност носи наказателна отговорност? Такъв тип разпоредби са много спорни. В случая излиза че имаме обективно вменяване на наказателна отговорност. В нашата теория поради тази причини, а и не само, още преди време е имало виждане че не може въз основа на промилите да се съди за това как може да се управлява МПС, т.е. много е важно по какъв начин се отразява на даден човек. Отделно от това за да бъде по крайно това мнение са давали пример и с алкохолиците. Заради това може би не по пътя на наказателната репресия трябва да се решава този проблем. 

По ал. 2 е предвидено и занижаване на промилите в кръвта ако дееца е бил осъждан вече за престъпление по ал. 1 

По ал. 3 – инкриминиране на управлението на МПС след употреба на наркотични вещества. Не е ограничено във времето „колко след“, ако се установи че има си се носи 
### Чл. 343в
Чл. 343в които са свързани с шофирането без правоспособност за шофиране – и т.н. поглеждаме информативно. 

### Чл. 345а
По 345а се инкриминира в нарушение на установения ред който заличи или подправи идентификационен номер на МПС. Наказанието по някаква причина е аналогично на наказанието по 118 – причиняване смърт другиму поради афект. Остро противоречие с основно принципи на НП. 

### Чл. 346
В заключение искам да ви обърна внимание на състава по чл. 346 – отнемане на чуждо МПС с намерение да се ползва. Да ви обърна внимание на твърде близката характеристика на това престъпление с кражбата. Има едно специфично решение по 346 да се обособи като специален вид престъпление отнемането на МПС с намерение на ползване. Когато се отнема МПС с намерение за ползване това е общоопасно престъпление, а кражбата не е общоопасно – върха на наказателноправната мисъл. Кое е основанието за такова третиране? – някои казвали че видите ли засяга се само елемента на собствеността в ползването на вещта – е да ама нали първо се засяга владението пък и самото служене с него. Сега по някаква причина това е по-тежко престъпление и никой не може да каже каква е логиката. Става още по зловещо когато има в НК множество по-тежко наказуеми случаи. Например ал. 6 - наказанието по предходната алинея се налага и когато деянието е извършено от лице, посочено в чл. 142, ал. 2, точки 6 и 8, или по поръчение на организация или група, или когато е направен опит моторното превозно средство да бъде изнесено през границата на страната или когато са изменени серийните и регистрационните му номера. 

Наказуемо приготовление за кражба на МПС – чл. 195, ал. 1. Но това не се предвиди по 346. Доста удобно е за някои престъпници. 
### Чл. 346б
Инкриминира се и следното поведение по чл. 346б. Който противозаконно проникне в чуждо моторно превозно средство без съгласието на собственика. Правно нелогично е, защото се е породило това понеже някой казал някога „ ами ние го хванахме вътре в колата, ама още не бил запалили и твърди че е вътре да се стопли примерно“
