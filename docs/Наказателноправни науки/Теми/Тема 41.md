---
title: Въпрос 41
---
# **Въпрос 41. Престъпления против реда и общественото спокойствие – обща характеристика и система. Хулиганство. Самоуправство. Организирана престъпност.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2041.mp3" type="audio/mpeg">
        </audio>
    </div>

## **Престъпления против реда и общественото спокойствие – обща характеристика и система.** 
Това е глава десета. Трябва да знаете родовия обект, групите престъпления и отделно някои от тях. От заглавието – против реда и общественото спокойствие. Ясно е, че всяко едно престъпление по някакъв начин засяга реда и общественото спокойствие. Всяко престъпление всъщност е противозаконно действие и в този смисъл нарушава установения ред. Ето защо подвеждащото заглавие трябва да си преведем по следния начин. В тази глава са формулирани състави, които засягат нормалните условия за живот на хората и всъщност нормалните им взаимоотношения. Тоест, тук са концентрирани състави, които засягат отношението човек-обществена среда. И всъщност съставите на глава десета по най-разнообразен начин засягат именно тези обществени отношения. Никой да не пречи на никого. Родовият обект на посегателство се казва в литературата е общественият ред, разбиран като система от обществени отношения, свързани с обезпечаване на спокойствието и условията за нормално общуване между хората в обществото. Към това трябва да добавим в частност и проявите на организираната престъпна дейност. 

Това за родовия обект. Сега да видим как са групирани съставите. Малко са разбъркани от законодателя, но ние ще опитаме да ги групираме в зависимост от по-тесния групов обект на посегателство. 

На първо място е онази група престъпления, които засягат обществения ред чрез създаване на предпоставки за престъпления. Тук влизат чл. 320 (явното подбуждане към извършване на престъпление), чл. 320а (заканата да се извърши престъпление), чл. 321 (организираната престъпна група – ОПГ) и чл. 322 (случаите, които много приличат на злепоставянето, а именно не попречването да се извърши на очевидно тежко престъпление). Всички състави се характеризират с това, че действията са свързани със създаването на предпоставки за извършването на някакви противозаконни прояви. 

На второ място в глава десета са самоуправните прояви, самоуправствата. Класическият състав на самоуправството, чл. 323, следващият чл. 323а (незаконно строителство върху обработваема земя) и един специфичен състав на самоуправството чл. 324 (упражняването на професия без правоспособност).

На трето място, но всъщност на първо по значение с оглед на съдебната практика по тази глава, е хулиганството. Съставът на хулиганството е уреден в чл. 325.

Четвъртата група са онези, които засягат общественото спокойствие чрез подаването на лъжливи сигнали, тоест създаването на суматоха. Към тази група може би трябва да причислим някои пришити в главата състави, свързани с отношението “към” и “със” животни. Действия, чрез които също се засяга от една страна спокойствието на гражданите, а от друга се посяга на живота и здравето на животните.

Петата група са престъпленията, свързани с хазарт и хазартни игри. 

Сега да видим кои са по-важните състави и кое е характерното за тях. Някои състави са ви добре известни, техни отделни признаци се срещат и на други места в закона.
## **Престъпления, които засягат обществения ред, чрез създаване на предпоставки за престъпления (чл. 320-чл. 322)**
### Чл. 320
Първият състав е явното подбуждане към престъпление. Трябва да се разграничава от подбудителството, като форма, тъй като подбудителството е форма на съучастие (мотивиране на конкретно лице към конкретно престъпление), докато явното подбудителство е към неограничен кръг субекти без значение по какъв начин се осъществява то (законът само примерно изрежда възможни форми на изпълнително деяние – проповеди, разпространяване на литература). Тази по съществото си предварителна дейност е криминализирана от законодателя като довършено престъпление именно заради по-високата степен на обществена опасност. Не се ограничава възможността проповядващия да се концентрира върху определен вид престъпна дейност. 

От обективна страна явното подбуждане освен с изпълнително деяние, се характеризира и от начина по който се извършва престъплението – проповед пред множество хора чрез разпространяване на печатни произведения или по друг подобен начин. Няма особености. По-тежко наказуем състав – по ал. 2 явно подбуждане към извършване на престъпление по чл. 108а, ал. 1, 2 - 4, 6 или 7 (тероризъм).
### Чл. 320а
Вторият вид престъпления от тази група е заканата на посочените изчерпателно видове престъпления по чл. 320а – това са или престъпления против държавата или общественоопасни. Заканването трябва да е от естество да предизвика опасения за осъществяването. Не е необходимо да се е стигнало до предизвикването му – достатъчно е да би могло да предизвика. Няма особености относно субекта и субективната страна. Възниква въпроса за съотнасянето между заканата по 320а и тази по чл. 144 – отношение на поглъщане. 

### Чл. 321 – организирана престъпност
Централно място в новините заема следващият състав от тази група, а именно организирана престъпна група – ОПГ, чл. 321. Първо, в изпълнение на редица свои международни задължения и българският наказателен кодекс предвиди отговорност за образуването, ръководенето или участието в ОПГ и се опита да даде легална дефиниция на това понятие – чл. 93, т. 20, съгласно която ОПГ е структурирано, трайно сдружение на три или повече лица с цел да вършат съгласувано в страната или в чужбина престъпления, за които е предвидено наказание лишаване от свобода повече от три години. Аз ще кажа само няколко думи. Винаги в НК е имало състав, който предвижда наказание за случаите на организирана престъпност (да го кажем така най-общо). А такава е съществувала винаги. Чрез лош превод от английски вероятно се прие това определение в т. 20 и то само по себе си поставя редица въпроси при реализацията на отговорност. Изисква се да е трайно, от друга страна трябва да имат съзнание за наказанието – че трябва да е тежко престъплението. Тоест, признаци, които по-скоро затрудняват реализацията на отговорността. Струва ми се на мен лично, че в последните години има увлечение към това съвместната дейност на няколко субекта да не се преследва като класическото съучастие, а всичко да се преследва под марката ОПГ и трудно се реализира отговорността именно за това, че е много сложно определението. Запомнете следното – в чл. 321 е предвидена наказателна отговорност за случаите на организирана престъпност. Легалната дефиниция на ОПГ е в чл. 93, т. 20. Визирани са три форми на изпълнителното деяние – образуването, ръководенето и участието (по ал. 2). Образуването значи началното съгласуване, формирането на това образувание. Ръководенето е дейност по даване на задължителни указания и представителство на групата, а участието възниква след като лицето е изпълнило различните условия за постъпването в групата. Казвате дефиницията на ОПГ. И на последно място случаите на ОПГ се разглеждат пред специализирания наказателен съд. Той е уникален по своята същност. Неговата териториална компетентност е за територията на цялата страна и респективно има апелативен специализиран наказателен съд, която е втора инстанция по тези дела. Третата инстанция, която създава единност в правораздаването, е ВКС. И може би трябва да добавим обстоятелството, че престъпленията по чл. 321 е самостоятелно, независимо че отделни членове на групата са извършили отделни престъпления. Тук е само образуването, ръководенето и участието. За да е съставомерно деянието, трябва да са налице всички признаци по чл. 93, т. 20. И особеното от субективна страна е, че лицето трябва да съзнава, че най-малко още две лица принадлежат към организираната престъпна група и действат синхронизирано. Повече от това не е необходимо. По същество си това представлява приготовление което е въздигнато в довършено престъпление. 

ОПГ, престъпно сдружение, организации и група – т.е. имаме 4 варианта на организирана престъпност. 

Чл. 321, ал. 1 основен състав за образуване, ръководене или участие (по ал. 2) в ОПГ. Образуването – съгласуване на волята на 2 или повече лица за създаване на съответното формирование. Ръководене – поставяне на задачи пред съответно формирование на организирана престъпност и осъществяване на контрол по изпълнението в тези задачи. Участие – изразяване на съгласие за участие в дейността на организираната престъпност, в случая ОПГ. По тежко наказуеми хипотези – ал. 3.

По ал. 4 и 5 на 321 имаме поощрителни разпоредби. Най-напред по ал. 4 имаме основание за освобождаване от наказателна отговорност спрямо участник в ОПГ. Условията за това е той да се 

1. предаде на органите на властта, 
1. да разкрие всичко което му е известно за ОПГ 
1. това трябва да е преди ОПГ или той да е извършил друго престъпление. 

По ал. 5 имаме основание не за освобождаване, а за смекчаване на наказателната отговорност. При условията по ал. 5 участникът се наказва по чл. 55. Изисква се 

1. доброволното предаване на органите на властта
1. разкриване на всичко което дееца знае за ОПГ
1. изискването това разкриване на информация съществено да улесни разкриването и доказването на извършени от нея престъпления. 

По ал. 6 имаме втория тип формирование на организираната престъпност – **престъпно сдружение**. Като имаме предвид чл. 93, т. 20 как да различим ОПГ и престъпното сдружение – при ОПГ трябва да имаме 3 или повече лица, а при престъпното сдружение по смисъла на ал. 6 – може и да са само двама. На следващо място, предназначението – при престъпното сдружение – да се набави имотна облага или да се упражни противозаконно влияние върху дейността на орган на властта или местното самоуправление, а при ОПГ няма ограничение за предназначението. Но като цяло няма категорично разграничаване и понякога има затруднения в практиката. По съществото си и двете са приготовлителна дейност. 
### Чл. 321а
Стигаме до третото и четвъртото формирование на организирана престъпност. При условията на 321а – Тълкувателно решение № 23 от 1977 – разграничаване на престъпната организация от група – степента на организираност и степента на устойчивост на съответното формирования. Тук обаче за разлика от чл. 109 ал. 1, има разлика – тук субект е лице което участва в ръководството или по ал. 2 участие, а по 109 ал. 1 и 2 пак имахме три варианта – организира, ръководи и членува. В практиката участието в ръководството се третира като ръководене?

По 321а, ал. 4 имаме препращате разпоредба към поощрителните такива по предходната разпоредба.
### Чл. 322
Последното в тази група е непопречването на извършване на престъпление. От обективна страна изпълнителното деяние се изразява само в пасивно поведение ( а при хулиганството е само активно). Изискването престъплението да е тежко, не се тълкува във връзка с чл. 93, т. 7, защото не можем да очакваме хората да съзнават дали НК третира съответното престъпление като тежко. Затова тук тежко престъпление е такова което дееца съзнава че в действителна степен се засяга частен, държавен или публичен интерес. 

От обективна страна имаме кумулативно изискване за наличието на 2 условия: 1. Деецът да е могъл да попречи без значително затруднение за себе си и 2. Да попречи без да поставя в опасност себе си или друго лице. Няма особености относно субекта и субективната страна 

Чл. 322 обаче повдига въпроса за каква форма на причастност става въпрос (не на съучастие, а на причастност). Извън укривателството, които бяха другите форми на причастност – недоносителство и допустителство. Тук имаме форма на допустителство. Значи приложението на чл. 322 е най-общото приложение на допустителството и би се изключило от квалификацията на някои от специалните престъпления.
## **Самоуправните прояви, самоуправствата (чл. 323 – чл. 324)**
Самоуправните престъпления. Класическият случай на самоуправство, казах ви, е чл. 323. Най-общо казано при самоуправните престъпления извършителите излизат от разбирането, че могат сами да уреждат взаимоотношенията си с другите без да се съобразяват с установения за това ред. Следователно самоуправството е посегателство върху съществуващия ред за осъществяване и защита правата на гражданите. 

### Чл. 323
Какво трябва да се знае за чл. 323? Първо, че трябва да се касае до едно право, което е действително или предполагаемо, и което е оспорвано от другиго. За реализацията, за разрешаването на този спор има установен от закона ред. И сега, същината на самоуправството е, че деецът не се съобразява с този ред и самоволно в нарушението на реда осъществява това право. Обтегнати отношения, предстои развод, всеки ден скандали чие е жилището, майката ли го купи, аз ли го купих, какъв е приносът и един прекрасен ден се прибирате, пъхате ключа, но не влиза в ключалката. Типичен случай на самоуправство. Спори се, съдът ще каже на кого да е жилището, кой да го ползва, как да го ползва, при какви условия, за какъв период от време и т.н. А той осъществява правото си като сменя бравата. В такива случаи трябва да се действа бързо, има специални правила. 

Основен състав по ал. 1 – от обективна страна се характеризира с изпълнително деяние, което се изразява в осъществяване едно оспорвано от другиго свое или чуждо, действително или предполагаемо право. От този израз следва че щом дори за самия деец законът допуска да съзнава че правото е предполагаемо, че обективно дори не може да сме сигурно, че става дума за право или липсва въобще такова право – щом то е само предполагаемо. 

Законът изисква кумулативното наличие на две решаващи условия за да се стигне до криминализиране на поведението: първото е формулирано двукратно с различни думи в закона – „който самоволно не по установения от закона ред“ – не по установения в закона ред значи по неправомерен начин, сиреч самоволно. Второ условие е изискването случаят да е немаловажен. Чрез второто условие се поставя границата между самоуправство, което е престъпление и самоуправство което се третира като административно нарушение. Значи и тук имаме критерий за това кога ще се носи наказателна отговорност и кога не. Относно субекта и субективната страна – няма особености. 

По-тежко наказуем състав по ал. 5, който е свързан само със състава на ал. 1! – случаите при които деянието по ал. 1 е осъществено чрез сила или заплаха. Понеже имаме принуда какво излиза? – престъплението по ал. 5 във връзка с ал. 1 обхваща признаците от една страна на принуда, а от друга на самоуправство при което деянието по ал. 5 е осъществено чрез принуда, имаме съставно престъпление. Значи 323, ал. 1 и чл. 143 са в отношение на поглъщане. 

Втори основен състав имаме по ал. 2 на чл. 323 – ИД се изразява във вземането на недвижим имот, от чието владение деецът е отстранен по надлежен ред. Наред с изпълнението на престъплението имаме условие това да стане самоволно. Няма особености относно субекта и субективната страна. 

По ал. 3 и 4 имаме регламентирано основание за освобождаване от наказателна отговорност на дееца в случай че след извършване на престъплението той незабавно възстанови фактическото положение след като е бил предупреден. Тази привилегия по ал. 4 може да се ползва само веднъж от дееца. 

### Чл. 323а

Другите случаи на самоуправство – чл. 323а. Незаконно строителство, без голямо практическо значение. ИД се изразява в построяване на сграда върху обработваема земя, земеделска земя или пасище, без да има право на това. Идеята е че се построява върху земя, която поначало не е предназначена за съответното строителство. Деецът няма право на такова строителство – не е получил разрешение в предвидения по закона начин за строеж. Няма особености относно субекта и субективната страна.

По-тежко наказуеми хипотези в ал. 2 – специален рецидив от една страна, и от друга страна продължаване на строежа след като дееца е бил спрян от надлежните органи. 
### Чл. 324
Упражняването на професия без съответна правоспособност. Тук е ясно, едва ли се нуждае от особен коментар този текст. За упражняването на определени професии се изисква определена правоспособност – трудов стаж, квалификация и т.н. По-тежко се наказва, ако професията е свързана със здравеопазването. Понякога по този текст се опитват да гонят разни знахари, лечители и т.н. Не много успешно, но това е основата. 

По ал. 1 имаме основен състав, който криминализира упражняването на професия или занаят без съответна правоспособност. 

По 324, ал. 2 имаме разпоредба, която се отличава с нещо което не е често срещано в НК – съчетават се повече от един състав на престъпление – един по тежко наказуем състав в рамките на изречение 1 и друг основен състав в рамките на изречение 2. Първият по-тежко наказуем състав е когато професията или занаята са свързани със здравеопазването. Идеята е да се криминализира поведението на шарлатани. Но хора които обективно и доказано полагат, използвайки нетрадиционни мерки за лечение, не бива да се третират като престъпници. Във второто изречение имаме втори основен състав, отнесено само до лицата, които имат качеството лекар, лекар по дентална медицина или магистър-фармацевт, които упражняват професията си в нарушение на установения за това ред – т.е. не само нямат правоспособност, но и когато имат и упражняват професията си не по установения ред. На основание ал. 3 – по-тежко наказуеми състави в случаите на повторното. 
## **Хулиганство (чл. 325)**
### Чл. 325
В същината си хулиганството е най-значителното посегателство върху реда и общественото спокойствие и се изразява в извършването на непристойни действия. Това е обобщената формула на изпълнителното деяние. Непристойни са онези действия, които са неприлични, безсрамни, най-често свързани с буйство, ругатни, въобще прояви, които скандализират обществото. Съгласно ВС след като законът е казал непристойни действия, не може престъплението да се осъществи чрез бездействие. Теоретиците, които винаги се опитват да бъдат оригинални (някои не особено), се опитват да оспорят това твърдение. Чел съм, че можело и чрез бездействие, когато една жена се съблече гола и излезе на балкона. Но да ги оставим теоретиците, ВС изисква действие. Сега, тези непристойни действия, които изисква чл. 325, могат да имат и имат на практика най-различни проявни форми. Най-често това са действия, извършвани на обществени места – на улицата, в шадравана, пред университета. Тоест действия, които стават достояние на неограничен кръг обществени субекти. На второ място е възможно тези непристойни действия да са свързани с посегателството върху личността на някого. Често свързани със засягането на неговото достойнство или засягане на телесната му неприкосновеност. И на трето място тези непристойни действия могат да са свързани с посегателство върху имуществото на някого – трошене, чупене, запалване. Сега поставя се въпросът понякога по делата и отговорът на ВС е следният (без да ви казвам въпроса, ще ви кажа отговора) – възможно е действията да са осъществени не на публично място, но след това трябва да има възможност да станат достояние до неограничен кръг субекти. Например рисувате непристойни неща на стълбището в блока, където живеете. В един по-късен момент вашите действия засягат чувството за спокойствие и ред у другите граждани (сутринта излизат вашите съседи и виждат творчеството ви). Тук е мястото да кажа, че такива прояви са предмет на регулация и санкциониране не само от НП. В нашата обществена действителност има още два НА от по-ниска степен, които също имат задача за борба с подобни прояви. На първо място това е Указът за борба с дребното хулиганство. И Законът за опазването на обществения ред при провеждането на спортни мероприятия, който визира случаите на спортното хулиганство. И в двата случая става въпрос за административни нарушения и респективно за санкции, налагани по административен ред. За ваше сведение – съгласно УБДХ дребно хулиганство е непристойна проява, изразявана в употреба на псувни, ругатни и т.н., но поради своята по-ниска обществена опасност не представлява престъпление по чл. 325 НК. По ЗООР е подобно определението. Кой е разграничителният критерий? Степента на обществена опасност. Административните нарушения са с по-ниска степен. Кой е законовият признак, който съдържа тази необходима степен на обществена опасност? Това е резултатът от непристойните действия, изразен в чл. 325, ал. 1, чрез думите “грубо нарушаващи обществения ред”. Следователно на въпроса на екзаминатора “хулиганството резултатно престъпление ли е” отговорът е “**да, резултатът е грубото нарушаване на обществения ред** и той е разграничителният критерий между престъплението хулиганство и случаите на дребно хулиганство по другите АП актове”. С други думи, тогава, когато непристойните действия са довели до грубо нарушаване на обществения ред, е налице престъпление, а когато нарушаването на обществения ред не е в такава степен, е административно нарушение. 

И един важен елемент от престъплението хулиганство е свързан със субективната страна. Очевидно вината е умисъл. Важни са и хулиганските подбуди – явно неуважение към обществото. Когато непристойните действия са довели до грубо нарушаване на обществения ред и деецът е извършил това с подбудите да демонстрира явно неуважение към обществото, е налице този състав в неговия завършен вид. Сега става съвсем ясно разбирането на някои други състави в НК – например убийството по хулигански подбуди. Едно убийство ще бъде квалифицирано по този текст, когато самото умъртвяване на човешко същество е извършено от дееца, за да демонстрира той своето явно неуважение към обществото. 

Основен състав – чл. 325, ал. 1 – от обективна страна изпълнително деяние се изразява в извършване на непристойно действие. Хулиганството може да се изрази само в активно поведение, не може да се осъществи основния състав чрез бездействие. Под непристойни се разбират такива действия които са в съществено противоречие с установите добри нрави. Постановление 2 от 1974. Съставът е резултатен. Няма особености относно субекта. 

От субективна страна – по основния състав хулиганството може да се осъществи при пряк и при евентуален умисъл. На следващо място, поведението на дееца изразява явното му неуважение към обществото. Щом даденото поведение е в активна форма и изразява определено отношение на дееца, то зад израза „изразява явното неуважение“ се крие какво? – наред с умисъла имаме друг субективен признак от субективна страна– подбуди (мотиви), т.е. визират се т.нар. хулигански подбуди. Рядко в НК можем да видим това. 

По тежки наказуеми случаи на хулиганство

Чл. 325, ал. 2 – имаме три типа хипотези. Първият тип хипотеза, която води до по- тежко наказание е, когато хулиганството е съпроводено със съпротива на орган на властта или представител на обществеността, изпълняващ задължения по опазване на обществения ред. Орган на власт по смисъла чл. 93, т. 2. Съпротива се тълкува като изискване на закона въпреки че такъв орган е предупредил дееца да преустанови осъществяването им, той продължава – не се има предвид осъществяване на физическо насилие над органа на власт. 

Вторият тип хипотези – хулиганството да се отличава с изключителен цинизъм. В съдебната практика се приема, че се отличава с такъв цинизъм, когато се осъществяват полови действие на публично място, независимо от характера на половите действия. 

Третият тип хипотези – хулиганството да се отличава с изключителна дързост. Цели се при тези хипотези да се покаже на колкото е възможно по-широк кръг от лица, че нарушаването на правилата е верую, начин на живот. Има и други по – тежки случаи на хулиганство, по ал. 3 – когато хулиганството е извършено при управление на МПС. 

По ал. 4 и 5 по – тежките случаи на хулиганството са различните видове рецидив – по ал. 4 специален рецидив (случай на повторност), а по ал. 5 случаят на опасен рецидив по смисъла на чл. 29 буква а или б. 

Тълкувателно решение № 1 от 2017 на ОСНК дали само по условията на 325, ал. 2 би могло да се изключи освобождаване от наказателна отговорност при условията на 78а, заради ал. 7: Алинеи 1 - 6 не се прилагат, ако причиненото увреждане е тежка телесна повреда или смърт, или деецът е бил в пияно състояние, или след употреба на наркотични вещества или техни аналози, както и при множество престъпления както и когато престъплението е извършено спрямо орган на власт при или по повод изпълнение на службата му. Знаем какви са ограниченията според ал. 7. Очевидно ал. 2 няма да може да подведе под чл. 78а, защото предвижда лишаване от свобода до 5 години, а чл. 78а изисква до 3 години. Тълкувателното решение обаче казва, че когато непристойното поведение на дееца, грубо нарушаващо обществения ред и изразяващо явно неуважение към обществото, се осъществява чрез действия, насочени срещу орган на властта при или по повод изпълнение на службата му, деянието следва да се квалифицира по основния състав на чл. 325, ал. 1 от НК. А вече това нещо може спокойно да бъде поведено под 78а, защото от съществено значение не е качеството на адресата, към когото са насочени конкретните действия, а кръгът от засегнатите обществени отношения, обект на защита. След като престъплението по чл. 325, ал. 1 от НК има за непосредствен обект на защита обществените отношения, свързани с реда и общественото спокойствие, а качеството на субекта, спрямо когото са осъществени хулиганските действия – „орган на властта при или по повод изпълнение на службата му“, не е елемент от престъпния състав, ограничението на разпоредбата на чл. 78а, ал. 7 от НК не следва да намери приложение. Излиза че само при някои състави може да има неприложимост на 78а. 
### Чл. 325а
Съставите, свързани с посегателства, или отношения към животни са в чл. 325а и нататък. Няма да влизаме в подробности. От една страна е жестокост в отношението към животното, чрез което се причинява смърт, увреждания и т.н. или неполагане на достатъчно грижи, в резултат на което то бива засегнато – чл. 325б. И другата линия, по която е предвидена наказателна отговорност, са случаите на организация или провеждане на боеве с животни. Тези състави сами по себе си поставят изключително много въпроси – хуманно отношение към животните. Например се поставя въпросът защо е само за гръбначни животни. 

## **Престъпленията, свързани с хазарт и хазартни игри. (чл. 327)**
Последната група са престъпления, свързани с хазарт. Уредбата е в чл. 327. Традиционно в нашия НК има отговорност за устройването и участието в хазартни игри. Без съмнение това е защото хазартните игри генерират огромни печалби и големи постъпления в бюджета. Намирането на баланс в обществената регулация на тези отношения намира трудност според мен в последните десетилетия. Този текст съществуваше и преди 1989г. И в същото време имаше казино в Слънчев бряг, казино в хотел Радисън. Имаше данъчен облог на тези игри същевременно. Нормата, за която говорим, е бланкетна, тъй като за голяма част от признаците се препраща към Закона за хазарта. Има държавна комисия по хазарта. Този закон съдържа и някои от легалните дефиниции – чл. 2 дава определение на понятието хазартна игра. Всяка игра на случайността, в която има залог и може да се получи печалба или да се загуби залогът. Сега, за наказателната отговорност – наказва се онзи, който организира хазартна игра не по установения от закона ред. Следователно всички признаци практически трябва да се извлекат извън наказателното право. И второ, трябва да видим какъв е редът за устройството на такива хазартни игри. Аз за себе си съм си направил едно определение за хазартна игра – игра, при която печалбата зависи от случайността, а не от уменията, знанията на участниците. Разбира се отговорността е за организаторите на тези хазартни игри, като по-слаба е отговорността за участниците, когато съзнават, че играта, в която участват, е незаконна.
