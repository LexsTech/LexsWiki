---
title: Въпрос 72
---
# **Въпрос 72. Действия на прокурора след завършване на разследването.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2072.mp3" type="audio/mpeg">
        </audio>
    </div>

С изпращане на делото на прокурора на основание чл. 235 НПК, започва вторият процесуален стадий (след разследването) на досъдебното производство, визиран в гл. ХVІІІ НПК, чл. 242 НПК и наречен ”Действия на прокурора след завършване на разследването”. В доктрината и практиката е прието, че това е самостоятелен стадий на наказателния процес, който има строго специфична и ясно определена задача - да се реши въпросът относно по-нататъшния ход на делото: внасяне в съда с обвинителен акт, предложение за споразумение, предложение за освобождаване от наказателна отговорност с налагане на административно наказание, спиране или прекратяване на наказателното производство. Друга характеристика на този стадий е предоставяне на това правомощие само на едни орган – прокурора.

Началото на тези действия не се обозначава в процесуален смисъл с определен прокурорски акт. След получаване на материалите от разследващия орган, прокурорът по свой почин и като израз на служебното начало в процеса, е длъжен незабавно да пристъпи към действията, с които е ангажиран по силата на закона. Действията му са организирани в две основни насоки: 

- Осъществяване на надзор за законност върху приключилото разследване

- Вземане на решение по вътрешно убеждение какъв процесуален акт да постанови по движението на делото.

## **Осъществяване на надзор за законност върху приключилото разследване.** 
В настоящата си редакция НПК няма изрична норма, аналогична на чл.234 от отменения НПК, която да вменява на прокурора да проверява: събрани ли са доказателствата, необходими за разкриване на обективната истина, подкрепя ли се обвинението от доказателствата по делото, допуснати ли са съществени нарушения на процесуалните правила, съставлява ли деянието престъпление и т.н., което е последица от наложената идея, че по всички тях прокурорът извършва проверка не след приключване на разследването, а по време на неговото провеждане като наблюдаващ прокурор. Въпреки това, необходимостта от извършване на проверка по тези въпроси се извежда от разпоредбата на чл. 246, ал. 1 НПК, според която той съставя обвинителен акт, когато е убеден, че са събрани необходимите доказателства за разкриване на обективната истина, не е допуснато съществено нарушение на процесуалните правила, което е отстранимо, не са налице основания за прекратяване или спиране на производството. Явно прокурорът следва да отговори на тези въпроси, за да изготви обвинителен акт, но надзорът за законност в стадия "Действия на прокурора след завършване на разследването" /Глава осемнадесета НПК/, в рамките на който следва да стори това, се осъществява от него по друг начин и с други средства - предприема необходимите действия, било сам, било указвайки на разследващия орган да отстрани допуснатите пропуски и нарушения. От практическа гледна точка е важно да се знае, че тези действия се реализират в сроковете на чл. 242, ал. 3 НПК, след стадия „Разследване”, поради което и разпоредбата на чл. 234, ал. 7 НПК е неприложима в тези случаи.

Основните аспекти на проверката за законност на разследването са следните:

Събрани ли са доказателствата, необходими за разкриване на обективната истина (изяснени ли са всички обстоятелства по делото обективно всестранно и пълно)?

Проверката за обективност на досъдебното производство, която прокурорът извършва е насочена преди всичко към това да се установи, дали разследващите органи са проявили еднаква активност при издирването и събирането, както на доказателствени материали, които подкрепят обвинението, така и на онези, които го оборват. Във всички случаи, когато органите на досъдебното производство допускат отклонение от изискването за обективност, се поражда възможност за уклон - обвинителен или оправдателен. Липсата на обективност води и до това, че извършителите на определени деяния без да притежават качествата, които закона изисква, биват привличани към наказателна отговорност.

Истината по делото може да бъде разкрита не само когато досъдебното производство е проведено с необходимата обективност, но и когато е спазено изискването за всестранност. Всестранността изисква най-щателна и задълбочена проверка на всички възможни версии, които могат да възникнат в зависимост от характера на разследваното престъпление, независимо дали те подкрепят обвинителната теза или я опровергават.

В тази насока съдебната практика е категорична, че правото на защита на подсъдимия се ограничава винаги съществено, когато органите на досъдебното производство и съдът не са проверили изчерпателно възраженията му относно авторството на деянието. Затова правото на обвиняемия “да представя доказателства” обхваща и възможността да иска те да бъдат допуснати, събрани, проверени и оценени от съответния държавен орган. Тясно свързано с изискването за обективност и всестранност на разследването е и изискването за неговата пълнота.

То ще е пълно тогава, когато разследващите органи са събрали и проверили всички материали, необходими за установяване на обстоятелствата, които са включени в основния факт. Пълнотата на разследването в голяма степен се определя от неговата обективност и всестранност. Разбира се трябва да се събират само онези доказателства, които са необходими и достатъчни за установяване на истината. Не е необходимо например да се разпитват всички свидетели на престъпното деяние. Достатъчно е призоваването и разпита само на тези от тях, чийто показания заедно с останалия доказателствен материал установяват по несъмнен начин предмета на доказване. Решението колко и какви доказателства са необходими и достатъчни за успешното обосноваване на обвинителната теза трябва да е на прокурора, а не на разследващия орган, което обстоятелство разбира се не изключва тяхното взаимодействие по време на разследването.

В срока по чл. 242, ал. 3 НПК прокурорът може да указва на разследващия орган да събира нови доказателства и да извършва нови действия по разследване.

**Съставлява ли деянието престъпление и правилна ли е квалификацията?**

И в този стадий прокурорът трябва да провери дали деянието за което е било повдигнато обвинение съставлява престъпление и дали квалификацията, определена от разследващите органи и одобрена от него е правилна към момента след приключване на разследването. За целта е необходимо да се провери дали те са събрали доказателствени материали, които да сочат, че в действията или бездействията на обвиняемия се съдържат признаците на състава на определено престъпление. При проверката на първо място прокурорът трябва да констатира, че са събрани доказателства, които очертават от обективна страна престъплението и преди всичко изпълнителното деяние.

Нужно е прокурорът във всички случаи да провери дали по разследваното дело има събрани доказателства, относно предмета на престъпното посегателство, тъй като в голяма степен качествата на последния, характерът и степента на неговото засягане определят обществената опасност на деянието, а също така и обществената опасност на дееца, имат значение за правилната квалификация на престъплението и в последна сметка имат значение за размера наказанието.

Извършената от прокурора проверка на разследваното деяние следва да бъде насочена и към изясняване обстоятелствата, свързани с времето, мястото и начина на неговото извършване. Така чл. 116, т. 6 НК визира умишлено убийство, извършено по начин и със средства, опасни за живота на мнозина, по особено мъчителен начин за убития или с особена жестокост. Затова, ако разследването е извършено по обвинение за убийство по особено мъчителен начин, прокурорът трябва да провери събрани ли са доказателства за това обстоятелство.

Ако наказателният закон обуславя престъпния характер на определено деяние в зависимост от мястото, където е извършено, то прокурорът трябва да се убеди, че разследващите органи са събрали доказателствени материали, характеризиращи го в такава степен, както това изисква законът. Ако наказателният закон пряко не изисква установяване на обстоятелствата, свързани с мястото, където е извършена престъплението, то въпросът за тяхното изясняване зависи от характера на конкретното наказателно дело.

По делата за определени престъпления е необходимо прокурорът да провери дали разследващите органи са събрали доказателства за мястото, където е извършено престъпото деяние с по-голяма точност. Така например при разследването на конкретно транспортно престъпление, мястото трябва да бъде установено с точност до метри, а понякога и десетките сантиметри имат значение за решаване въпросите по делото.

Когато при определени престъпления времето е предвидено като признак, квалифициращ състава на престъплението, то материалите на досъдебното производство трябва да указват на тези обстоятелства. Така, ако обвинението е по чл. 195, ал. 1, т. 1 НК, прокурорът при проверката на доказателствения материал трябва да установи, че доказателствата изясняват обстоятелството, че кражбата е извършена по време на пожар, наводнение, корабокрушение, война или друго обществено бедствие.

Точното установяване на времето, когато е извършено престъплението, има значение и за решаване на въпроса, дали наказателната отговорност не е погасена по давност, защото изтеклата абсолютна давност не позволява не само образуване на наказателно производство, но и висящност, и последващо движение на делото.

Проверката на прокурора дали е извършено престъплението, за което е повдигнато обвинение, не означава само констатиране наличието на доказателства за признаците на определен състав на престъпление, но и доказателства, че привлеченото към наказателна отговорност лице е именно автор на извършеното престъпление. Затова, недопустимо е позоваване на престъпния почерк по който е извършено престъплението, ако не може да се свърже с някаква специфична индивидуалност на личността на подсъдимия, защото не се изключва по убедителен и несъмнен начин възможността автор на деянието да е друго лице.

След като провери правилността на фактическите констатации на разследващите органите относно извършеното деяние, прокурорът трябва да провери и правилността на направената квалификация.

Въпросите за квалификацията на деянието заемат важно място в стадия "действия на прокурора след завършване на разследването". Това е така, защото тя определя в основни линии рамките, в които ще се движи обвинението по-нататък в процеса. Практиката показва, че всякакъв опит прокурорът да пренася тежестта само върху проверката на правилността на фактическите констатации и да се подценяват въпросите на квалификацията като непредизвикващи затруднения, е неправилен. И двата въпроса заслужават еднакво внимание от страна на държавния обвинител при проверката на завършилото разследване, защото без пълното фактическо и юридическо формулиране на обвинението в съответните стадии на наказателното производство, правото на защита на обвиняемия не е гарантирано така, както изисква НПК.

В допълнение следва да се посочи и това, че възложената на прокуратурата от закона тежест да докаже внесеното в съда обвинение при спазване правилата на справедлив процес, изисква съблюдаване на конституционната забрана за използване на неоправдано насилие върху задържани лица и недопустимостта за осъждане само на основата на направено самопризнание.

**Подкрепя ли се обвинението от доказателствата по делото (т.е. обосновано ли е обвинението)**

За да може прокурорът да счете за обосновано формулираното обвинение, е необходимо фактическите обстоятелства, приети за установени в хода на разследването да се подкрепят от събрания доказателствен материал.

Прокурорът трябва да подложи на задълбочена проверка изводите относно времето, мястото и способите на извършване на престъплението, особено когато те са въздигнати от законодателя като квалифициращо обстоятелство.

В случаите, когато размерът на настъпилата от престъплението щета съставлява признак от неговия състав, при проведеното разследване е необходимо установяване наличието на доказателства, от които може да се направи извод в тази насока. Той трябва да обърне особено внимание и дали направените изводи за наличие на причинна връзка между действията и бездействията на обвиняемия и настъпилите вредни последици се подкрепят от събрания по делото доказателствен материал, иначе обвинението е необосновано.

Прокурорът трябва да подложи на задълбочена проверка обосноваността на изводите на разследващия орган относно мотивите за извършване на престъплението, вината и нейната форма, и на всички други обстоятелства, които имат значение за определяне степента на наказателната отговорност на обвиняемия. Изводите за намерението, респективно формата на вината се извеждат от фактите, а не от отделни оценъчни реплики на подсъдимите за извършеното от тях.

**Допуснато ли е при предявяване на разследването от страна на разследващия орган съществено процесуално нарушение?**

Когато в хода на разследването определени субекти на процеса са били лишени от възможност да вземат активно участие и да упражнят предоставените им от закона права, е налице опасност от опорочаване на самото разследване, поради което проверка в тази насока е наложителна.

Още повече, че Върховният съд е застанал на становището, че винаги когато е допуснато процесуално нарушение, което накърнява правата на субектите на наказателния процес, това нарушение е съществено. В Тълкувателно решение № 51/64 г. на ОСНК е посочено, че те могат да бъдат такива, които охраняват правата на страните, които засягат основните принципи, на които е основан наказателния процес, доказателствените средства, правата и задълженията на органите на предварителното дирене, прокурора или съда. Ще е налице съществено процесуално нарушение и когато е стеснено или ограничено определено, гарантирано от закона право на обвиняемия или пострадалия от престъплението гражданин, а също и на техните защитници или повереници. На последните, като субекти на наказателния процес, законът също е определил широк кръг от права, нарушаването на които води до опорочаване на разследването и е съществено процесуално нарушение. Извън хипотезите на чл. 94 ал. 4 и 5 от НПК, когато подсъдимият си е ангажирал защитник и в съдебно заседание изрично заяви, че не желае делото да се разглежда в негово отсъствие, съдът е длъжен да отложи делото, независимо от това, че защитата не е задължителна. Аналогичен извод може да се направи и ако делото се намира в досъдебната фаза на процеса (при предявяване на разследването).

С основание се счита, че неизпълнението от страна на разследващия орган на задължението да разясни на обвиняемия при предявяване на разследването, например правото му да проучи всички материали по делото, да използва защитник и да прави искания за допълване на разследването, е винаги съществено процесуално нарушение.

При основателно възражение от страна на обвиняемия, че недостатъчното време, предоставено му при предявяване на разследването е попречило на последния да проучи материалите по делото и да се запознае с доказателствата по вина на разследващия орган, е налице съществено процесуално нарушение.

Сравнявайки разпоредбата на чл. 242 ал. 2 НПК с тази на чл. 248 ал. 2 т. 3 НПК и чл. 288 ал.1 НПК, прави впечатление, че в първата законодателят е използвал израза ”съществени процесуални нарушения”, докато във втората е пояснил, че има предвид не всички съществени процесуални нарушения, а само отстранимите. Изхождайки от систематическото място на двете норми - сред последните за досъдебното производство и сред първите за съдебното, се налага извод за недостатъчна прецизност и последователност от страна на законодателя, а не различна идея. Според мен и по реда на чл. 242 ал. 2 от НПК следва да се имат предвид само допуснати съществени процесуални нарушения, които са отстраними. Важно е в случая правомощието на прокурора да укаже на разследващия орган последните да бъдат отстранени или (по негова преценка), да ги отстрани и сам.

В процесуалната практика следва да се има предвид и това, че прокурорът (държавния обвинител) притежава на собствено основание правомощие да извършва всякакви процесуални и следствени действия в този стадий. Затова няма ограничения за него да корегира допуснати от разследващия орган процесуални нарушения по събиране и проверка на доказателствения материал, по предявяване на обвинението или при предявяване на материалите от разследването. При това тук прокурорът не търпи ограниченията на доказателствената сила на доказателствата и доказателствените средства по чл. 234 ал. 7 НПК. Просрочието на срока по чл. 242 ал. 3 НПК не влияе негативно на събраните в този стадии доказателства. Когато това просрочие е допуснато с оглед отстраняване на съществени процесуални нарушения и с цел повдигане на обосновано и законосъобразно обвинение пред съд, търсенето на административна или дисциплинарна отговорност спрямо държавния обвинител би било необосновано (преценява се във всеки конкретен случай).

С практическо значение е въпросът относно указанията, които могат да бъдат давани по реда на чл. 242, ал. 2 НПК. Буквалното тълкуване на тази норма води до извода /и създава недоразумения/, че е недопустимо да се дават други указания, след като разследването е приключено и делото е изпратено на прокурора. Но предвид принципа за осигуряване разкриването на обективната истина, прокурорът може да реши и да разпореди извършването на следствени действия, и след като досъдебното разследване е приключено. На основание чл. 196, ал. 1, т. 2 НПК, той може да дава указания на разследващия орган, без каквито и да е било ограничения. Този текст се отнася не само до даване на указания в хода на разследването, а и до осъществяване на надзор за законност по време на цялата досъдебна фаза на процеса. Ето защо и прокурорът, след като е получил делото за решаване на въпросите по същество, на основание чл. 196, ал. 1, т. 2 НПК може да дава указания на разследващите органи за отстраняване на допуснати съществени процесуални нарушения, включително и за събиране на доказателства. По подобен начин са решени въпросите и при връщане на делото от съдия-докладчик или от редовна съдебна инстанция на прокурора, с оглед отстраняване на съществени нарушения на процесуалните правила.

Тази практика – прокурорът, след като получи делото, да дава указания на разследващия орган за извършване на нови действия по разследването или за отстраняване на нарушения, допуснати преди предявяване на разследването, няма да обезсмисли новите идеи на НПК. Тя не възражда института на връщане на делата за допълнително разследване. Каквито и указания да е дал прокурорът на разследващия орган, те трябва да се изпълнят в прокурорския едномесечен срок по чл. 242, ал. 3 НПК, без да могат да се дават нови срокове за допълнително разследване.

Изложеното има практическо значение. Целейки бързина на разследването, законодателят в новия НПК е утвърдил само желаното и нормалното развитие на разследването и осъществяване на прокурорския надзор върху него - образуване на досъдебното производство /или започване на разследването/ и възлагане на разследващ орган, докладване на материалите на наблюдаващия прокурор преди привличането на обвиняем и преди предявяване на разследването. Ако разследващият орган и прокурорът съвестно и стриктно изпълняват задълженията си при това взаимодействие помежду си, ще са наясно с проблемите по разследването и ще отстранят същите до предявяването на разследването. При това нормално развитие, разпоредбите на чл. 242, ал. 2 и ал. 3 НПК са логически и достатъчни. На практика обаче има и други хипотези.

Например, разследващият орган не изпълнява задължението си за докладване на делото на прокурора и предявява разследването, след което с писмено мнение изпраща делото на прокурора. Кога прокурорът ще установи непълнотата на доказателствата и допуснатите съществени процесуални нарушения, които трябва да се отстранят? НПК не предвижда такова развитие и не е предвидил за такива случаи мерки и правомощия на прокурора за въздействие върху разследването. Тогава се нарушава постулатът, че прокурорът е органът, който осъществява ръководно-решаващата функция в досъдебната фаза на наказателния процес. Нарушавайки и неизпълнявайки задълженията си, разследващият орган ще прехвърли /възложи/ задълженията си за извършване на разследването върху прокурора, който няма друга процесуална възможност и следва сам да извърши необходимите и възможни следствени действия по реда на чл. 242, ал. 2 и ал. 3 НПК. Но дори и да не са допуснати нарушения от разследващия, винаги е възможно да се появи ново обстоятелство, прокурорът да е пропуснал да констатира едни или други съществени процесуални нарушения, както и необходимост от събиране и на други доказателства. Явно, че въз основа на общите разпоредби на чл. 196, ал. 1, т. 2 НПК и разширителното тълкуване на чл. 242, ал. 2 НПК, прокурорът ще има възможност да осъществи конституционните си правомощия на ръководител на разследването и обвинител по наказателни дела /чл. 127, т. 1 и 3 от Конституцията/. Това тълкуване е в пълно съответствие с духа /а не с буквата/ на закона и е единствено приложимото към настоящия момент.
## **Оценка на доказателствения материал от прокурора след завършване на разследването и вземане на решение за по-нататъшния ход на делото.**
За да отговори на поставените при проверката за законност въпроси, прокурорът следва да подложи събрания по делото доказателствен материал на задълбочена и всестранна оценка. Важно е да се отбележи, че проверката и оценката след завършване на разследването се осъществяват паралелно. Тази оценка всякога се извършва по вътрешно убеждение, което е нормативно закрепено в чл. 14 от НПК: прокурорът взема решение по вътрешно убеждение, основано на обективно, всестранно и пълно изследване на всички обстоятелства по делото, подчинявайки се само и единствено на закона. Оценката на доказателствения материал по вътрешно убеждение се подчинява на още един принцип: изключва съществуването на каквито и да е формални доказателства. Според чл. 14 ал. 2 от НПК доказателствата и доказателствените средства не могат да имат предварително определена сила, което е и постоянно прокарван принцип в съдебната практика.

За целите на извършване на оценка на доказателствения материал е необходимо добро познаване на субективната и обективна страна на вътрешното убеждение. Субективната страна се заключава в увереност, която изключва всякакво съмнение по отношение правилността на определено положение и предполага готовност да се действа съобразно тази увереност. Всяко съмнение изключва вътрешното убеждение относно виновността на определено лице. Обективната страна предполага тази увереност да бъде основана на доказателствени материали, събрани и проверени по надлежния ред при обективно, всестранно и пълно изследване на обстоятелствата по делото. Преценката, която трябва да бъде направена от решаващия орган в никакъв случай не следва да е произволна. Формираното убеждение трябва да е основано на всички доказателствени материали, събрани и проверени по надлежния ред. Нарушение на формиране на вътрешното убеждение в съдебната практика се приема всякога, когато:

- са игнорирани определени доказателства;

- не са обсъдени противоречията в доказателствения материал;

- са изопачени доказателствени материали. Такива ще има винаги когато убеждението се формира на доказателства, които не се съдържат в доказателствените средства, когато на доказателствата са приписани особености и качества, каквито нямат;

- прокурорът се е позовал на материали, които не се съдържат в кориците на делото; 

- позовал се е на данни, които изобщо не могат да имат характер на доказателства: общи съждения, слухове, изявления.


Обективната страна на вътрешното убеждение изисква то да бъде надлежно мотивирано. Вътрешното убеждение в нашия процес не е безконтролно чувство на увереност, а съзнателна увереност, основана на доказателствените материали по делото, която трябва да бъда надлежно подкрепена с мотиви, изложени ясно, логично и убедително. Това изискване е изразено в разпоредбата на чл. 199 от НПК, по силата на която актовете на прокурора трябва да бъдат мотивирани. Липсата на мотиви всякога води до порок на постановения акт. Мотивираността на вътрешното убеждение не е абстрактно изискване. Чрез него се осигурява проверката му в процеса на формирането му, неговата проверка от съда или горестоящата прокуратура. Безспорно в обективната страна на вътрешното убеждение се отразяват светогледът, възпитанието, моралът на решаващия орган, но независимо от елементите на индивидуалност, то винаги трябва да е подчинено на обективната логика на изследваните факти, обстоятелства и събития.

Законодателят е поставил още едно изискване към вътрешното убеждение – при вземане на решенията си по вътрешно убеждение, решаващият орган да се ръководи от закона. Това на практика означава, че при формирането му трябва да се съобразяват изискванията на процесуалните норми, на всички процесуалните условия, които са предвидени и които осигуряват съответствие на вътрешното убеждение с обективната истина, която трябва да бъде установена по конкретното дело.

Изхождайки от общите принципи за оценка на доказателствения материал, когато говорим за оценка, извършвана от прокурора, следва да се имат предвид различните условия от тези на разследващия орган и съда, при която това се върши. Извън хипотезата, когато сам провежда разследването или извършва отделни действия по него, прокурорът намира и оценява доказателствата такива, каквито са отразени в писмените доказателствени средства – различните протоколи за разпити, огледни протоколи, протоколи за претърсване и изземване, експертизи. Непосредствено възприема само веществените доказателства, приложени по делото, което в някаква степен му позволява по-голяма обективност: оценява това, което е отразено и както е отразено в доказателствените източници.

Когато държавният обвинител оценява доказателствата, той трябва да изхожда от положението, че не е необходимо конкретното доказателство да има връзка с всички елементи от фактическия състав на престъплението. Достатъчно е доказателството да може да изясни и само отделни негови страни.

Оценката, която прокурорът извършва, включва два момента – анализ и синтез. Анализът му позволява да отдели необходимите доказателства, а синтезът да ги обедини с оглед достигането до определени изводи.

Прокурорът извършва и оценка на доказателствените средства. Тя е неразривно свързана с оценката на доказателствените факти. Нещо повече, нито едно доказателство (с изключение на приложените към делото веществени доказателства) не може да бъде правилно оценено, без предварително да е извършена оценка на доказателственото средство, което го възпроизвежда или закрепва.

При оценяване на заключението на експертизата от прокурора, отново е приложимо изискването за вземане на решение по вътрешно убеждение и спазване на закона. Експертното заключение не е задължително за решаващия орган и няма приоритет пред останалите доказателствени материали. При оценката му прокурорът преценява и дали са спазени разпоредбите на НПК при нейното назначаване и провеждане, тъй като в противен случай не би могла да се ползва за целите на доказването. ВКС е категоричен, че използването от органите на досъдебното производство на заключението на експерт, който е подлежал на отвеждане е съществено процесуално нарушение, което води до засягане правото на обвиняемия на защита и затова прокурорът следва да го отстрани, за да може процесът да продължи нормално своя ход.

Така въз основа на извършената проверка и оценка на събрания доказателствен материал, прокурорът взема решение по вътрешно убеждение какъв процесуален акт да постанови с оглед приключване на досъдебното производство. Условно можем да разделим актовете на три групи:

Актове, преграждащи развитието на наказателното производство – решение за прекратяване на наказателното производство.

Актове, временно преустановяващи развитието на наказателното производство. В тази категория попада решението за спиране на наказателното производство.

Актове, пренасящи наказателното производство в съдебна фаза: решение за изготвяне на обвинителен акт, предложение за освобождаване от наказателна отговорност с налагане на административно наказание и споразумение за решаване на делото.

Първите две групи актове се постановяват в резултат на дължимата се по силата на чл. 246 ал. 1 от НПК проверка: има ли основание за прекратяване или спиране на наказателното производство. В нормата на чл. 242 от НПК е предвидена поредност на дължимата проверка, която макар и незадължителна, логиката предполага спазването й.

Най-напред решаващият орган следва да извърши проверка на основанията за прекратяване на наказателното производство, тъй като ако същата приключи с положителен отговор, отпада необходимостта от извършване на проверка относно наличие на другите основания – за спиране или внасяне на делото в съда. В този случай прокурорът проверява цялостно доказателствения материал, събран на досъдебното производство и ако установи, че събраните доказателства сочат наличие на основания за приложение на чл. 243 ал. 1 т. 1 и т. 2 от НПК, той прекратява повдигнатото обвинение, а с това и наказателното производство. Само решение, взето на основание обективно, всестранно и пълно изследване на всички обстоятелства, събрани в наказателния процес може да се счита за обосновано. От друга страна своевременното прекратяване на наказателното производство се явява и процесуална гаранция за защита на законните права и интереси на гражданите срещу едно необосновано обвинение. Прекратявайки наказателното производство прокурорът може да се позове на:

Общите прекратителни основания по чл. 24 ал. 1 НПК. Липсата на достатъчно доказателства относно доказаността на обвинението (например от обективна или субективна страна). В този случай прокурорът прекратява наказателното производство след като прецени, че разследващият орган е положил всички усилия за събиране и проверка на доказателствени материали и че продължаване на разследването с оглед набавяне на нови доказателства, е безперспективно.

При положение, че проверката установи отсъствие на прекратително основание, за прокурора възниква задължение да извърши аналогична проверка относно основания за спиране на наказателното производство. Решение за спиране на наказателното производство, прокурора може да вземе, когато в резултат на проверката и оценката на доказателствения материал по делото установи наличие на предвидените в закона /чл. 244 НПК/ предпоставки:

- общите основания за спиране, визирани в чл. 25, 26 НПК; 

- неразкриване на извършителят на престъплението;

- при невъзможност за разпит на единствен свидетел-очевидец, включително по делегация, чрез видеоконференция или телефонна конференция.


Едва когато изключи решение относно тези две възможности, за решаващия орган - прокурора, възниква правото и задължение да прецени:

- налице ли са основанията за освобождаване от наказателна отговорност с налагане на административно наказание (чл.78 а НК);

- налице ли са условията за изготвяне на предложение за споразумение за решаване на делото;

- или следва да бъде повдигнато обвинение с обвинителен акт.

## **Срок за извършване на действията по чл. 242 от НПК.** 
Действията на прокурора в този стадий на наказателния процес винаги приключват с постановяване на заключителен акт. Независимо от вида на този акт /постановление за прекратяване на наказателното производство, постановление за спиране на наказателното производство, предложение за освобождаване от наказателна отговорност с налагане на административно наказание, споразумение за решаване на делото или обвинителен акт/, законодателят е предвидил упражняването на това правомощие да се извърши в най-кратък срок, но не повече от 1 месец. Целта е колкото е възможно по-бързо да се реализира гарантираното в чл. 6 КЗПЧОС и чл. 22 от НПК право на справедливо и публично гледане на делото в разумен срок от независим и безпристрастен съд. По своята природа срока по чл. 242 ал. 3 от НПК е инструктивен, т.е. с изтичането му не се прекратява възможността прокурора да упражни правомощията си по чл. 242 ал. 1 от НПК и независимо от неспазването му, постановеният заключителен акт ще породи своите правни последици. Характерът на срока е дисциплиниращ, поради което и основната му последица е на плоскостта на евентуална дисциплинарна отговорност.