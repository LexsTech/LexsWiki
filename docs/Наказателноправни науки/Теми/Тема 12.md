---
title: Въпрос 12
---

# **Въпрос 12. Съучастие в престъпление – понятие и основни форми. Наказуемост на съучастниците. Съучастие и особени форми на задружна престъпна дейност. Доброволен отказ от съучастие.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2012.mp3" type="audio/mpeg">
        </audio>
    </div>

## **Съучастие в престъпление** 
### Същност – обективна и субективна страна на съучастието
Легално **определение** в действащия НК има в чл. 20, въпреки това то не е напълно ясно. В доктрината и практиката е прието, че **съучастието е съвместна, задружна и умишлена дейност на две или повече лица за осъществяване на едно престъпление.**

### Обективна страна на съучастието 
Налице е **поведение на две или повече лица** за осъществяване на дадено умишлено престъпление. Според формата на съучастието можем да разграничим две основни хипотези:

1. Деецът е участвал в самото изпълнение на престъплението.
1. Деецът само е допринесъл за извършване на престъплението, без да участва в неговото изпълнение, като мотивира или улеснява извършителя.

### Субективна страна на съучастието 

Съучастието е възможно само при умишлено престъпление. От субективна страна **особеното** е в **общността на умисъла** на всички съучастници. **Общ умисъл** за съучастие ще има, когато **всеки съучастник** **предвижда** общественоопасните последици **на своето** деяние **и** тези които ще последват то деянието **на другите** съучастници, **съзнавал** е общественоопасния характер на всички деяния и във волево отношение е искал или се е съгласил с извършването на престъплението, съответно с настъпването на неговите престъпни последици. **Общият умисъл** при съучастието включва **два компонента:**

**Умисъл за съответния вид престъпление:** съдържанието и формата на умисъла за извършеното престъпление зависи от вида на осъщественото престъпление (така ако е кражба, умисълът винаги ще е пряк).

**Умисъл за съучастие:** той може да бъде както пряк, така и косвен. Когато дадено лице действа с **пряк умисъл за съучастие,** то предвижда участието в престъплението на най-малко още едно лице, съзнава общественоопасния характер на неговото поведение и цели поне още едно лице да участва в осъществяване на престъплението.

**Евентуалният умисъл за съучастие** се отличава от прекия само от гледна точка на волевия момент. Когато съучастникът действа с косвен умисъл, той също предвижда поведение на останалите лица и съзнава общественоопасния му характер, но се съгласява с това възможно участие, без пряко да го цели.
### Интелектуален и волеви момент на общия умисъл (умисъла на съучастниците)
**Интелектуалният момент на общия умисъл** включва интелектуалния момент на съответното престъпление и представи относно участието на останалите лица. Всеки съучастник **предвижда** общественоопасните последици на своето деяние, деянията на останалите и техните общественоопасни последици и е необходимо да **съзнава** общественоопасния характер на своето деяние и на деянията на останалите съучастници.

**Волевия момент на общия умисъл** се изразява в това, че съучастникът е искал или се е съгласил с извършване на престъплението или с настъпването на неговите престъпни последици. 
### Основни форми на съучастие – извършителство, подбудителство, помaгачество
Разграничени са въз основа на **характера** на съответното поведение **и** **неговото значение** за осъществяване на престъплението. Те са взаимно свързани и обусловени. **Извършителство** е основна форма на съучастие, при която субектът участва в самото изпълнение на престъплението. Подбудителството и помагачеството зависят от това, дали извършителят ще започне изпълнение на престъплението. **Подбудителство е** форма на интелектуално участие в престъплението, която се отнася до формиране на умисъла у извършителя. **Помaгачество** е форма на физическо или интелектуално участие в престъплението и допринася за неговото извършване чрез създаване на условия за това. 

**Отношение между отделните форми на съучастие**: проблемът за отношението между различните форми възниква от това, че е възможно някой от съучастниците да осъществи поведение, което да разкрива особеностите на повече от една форма на съучастие. (пр. един е извършител и подбудител за другия)

1. Съучастието е **единна престъпна дейност** на субекта, т.е. за **участие само в едно престъпление.** Поради това осъществяването на повече от една форма не може да бъде основание за налагане на две или повече наказания. 
1. Наред с това съучастникът, осъществил повече от една форма на съучастие, допринася повече от останалите за цялостната престъпна дейност, а от тук и за отрицателното засягане на обекта. Това се отчита при индивидуализацията.

**Извършителството е най-значимата форма** – без него не могат да се осъществят другите две форми – подбудителство и помагачество. От друга страна съучастие ще има само когато, наред с извършителството, е осъществено и поне една от другите две форми на съучастие – подбудителство или помагачество.

От обективна страна извършителството засяга в най-голяма степен обекта на престъплението, защото именно извършителят въздейства пряко върху него. Поведението, в което се е изразило участието под формата на извършителство и друга форма на съучастие, ще се квалифицира като извършителство, но другото участие следва да се отчита при индивидуализация на наказанието.

**Съучастие в съучастието** е дейност, която не е насочена пряко към извършителя, а към друг съучастник. Тя също е форма на съучастие в извършеното престъпление.

**Подбудителство към подбудителство,** т.е. умишлено мотивиране на едно лице от своя страна да склони другиго да извърши престъплението. В тези случаи и двамата ще понесат наказателна отговорност **като подбудители.**

**Подбудителство към помагачество** пък е умишлено мотивиране на едно лице то своя страна да улесни извършителя при осъществяване на престъплението, например като набави средствата или предостави някаква информация. В такъв случай деецът пак ще отговаря **като подбудител.**

При **помагачество към подбудителство** се касае до умишлено улесняване на подбудителя да мотивира извършителя към престъплението, примерно като предостави на подбудителя компрометираща информация за бъдещия извършител. Такова участие се квалифицира като **помагачество.**

**Помагачество в помагачество** – когато деецът умишлено улеснява другиго, той от своя страна да създаде благоприятни условия за извършване на престъплението – пр. когато единият достави материалите и инструментите, с които другият изготвя средствата на престъплението. Тук и двамата ще отговарят **като** **помагачи.**
## **Наказуемост на съучастниците** 
### Основание за наказателна отговорност на съучастниците
Всички съучастници носят наказателна отговорност за извършеното от тях. **Основание** за това е обстоятелството, че всеки от съучастниците има **обективен принос** било за извършване на престъплението от извършителя, било защото участва в самото изпълнение на престъплението. От **субективна страна** умишлено допринася за увреждане или застрашаване на съответните обществени отношения. 

### Съучастие и особени форми на задружна престъпна дейност
Съучастието по смисъла на чл. 20 НК или още обикновеното съучастие е институт на Общата част на НП и следва да се разграничава от особените форми на задружна престъпна дейност, т.е. от случаите на умишлено участие на две или повече лица в осъществяване на даден вид престъпление, предвидени в състав от Особената част. Две хипотези: 

Една от особените форми на задружна престъпна дейност се нарича **необходимо съучастие** – става дума за престъпления, които не могат да бъдат извършени, ако в изпълнителното деяние не участват най-малко две лица (участие в престъпна група, кръвосмешението). Поведението на всеки е необходимо условие за осъществяване поведението на останалите. Поради това и отговорността им е взаимно обусловена.

Същевременно и при необходимото съучастие е възможно **приносът** на един или няколко от извършителите **да е различен**, както се случва при обикновеното съучастие. В повечето случаи това различие се проявява по типичен начин и се отчита в закона с предвиждане на различни наказания, а когато няма диференцирана отговорност, различието следва да се отчита при индивидуализация на наказанието, като се използват същите критерии като при обикновеното съучастие.

**Съизвършителството** в някои видове престъпления е предвидено в Особената част като **квалифициращо обстоятелство** за тях – изнасилване, кражба, грабеж, измама и пр. 

И при тази особена форма на задружна престъпна дейност всеки от съизвършителите може **да е допринесъл в различна степен** за засягането на обекта, като например е подбудил останалите или е набавил средствата за престъплението. Това пак ще се отчете при индивидуализацията на наказанието. 

Съучастието следва да се разграничава и от **съпричиняването.** 

1. Те си приличат по това, че от обективна страна поведението на две или повече лица се намира в причинна връзка с настъпилия престъпен резултат. 
1. Но **при съпричиняването отсъства общ умисъл**. От субективна страна съпричинителите действат по непредпазливост или умишлено, като в последния случай отделният субект не знае за поведението на останалите. Поради това и отговорността на всеки от съпричинителите няма връзка с поведението на останалите.

### Принципът за наказуемост на съучастниците (чл. 21, ал. 1 НК)

Това е принципно положение и включва **три момента**:

**Наказуемост за всички форми на съучастие:** законът предвижда **всички съучастници да се наказват**, защото всеки от тях умишлено е допринесъл за извършване на престъплението или е участвал умишлено в неговото осъществяване.

**Отчитане индивидуалния принос:** законът **отчита** обстоятелството, че при участие на две или повече лица **индивидуалният принос** на всеки на практика винаги е **различен**.

**Предвиждане на особени правила:** Предвидени са **особени правила за наказуемостта на подбудителството и помагачеството**, както и **самоволен отказ** при тези форми на съучастие.

Общото правило за наказуемостта на съучастието е дадено в **чл. 21 ал. 1 НК,** предвиждаща, че „Всички съучастници се наказват с наказанието, предвидено за извършеното престъпление, като се вземат предвид характерът и степента на тяхното участие.”
### Характер и степен на съучастие
Всички съучастници **се наказват с наказанието, предвидено за извършеното престъпление**, т.е. то дава рамките, в които се разпростира съда. Ако извършеното престъпление е убийство по основния състав, всички съучастници ще бъдат наказани с наказание по чл. 115 НК. Но при определя на наказание на всеки съучастник поотделно съдът трябва да вземе предвид **характера** и **степента** на неговото участие в престъплението. **Характерът на съучастието се** определя от неговата форма – дали то е извършителство, подбудителство или помагачество. **Степента на участие** отразява количествения принос на съучастника за осъществяване на престъплението. Установяването й е фактически въпрос. Тя ще зависи от формата на съучастие и от това дали лицето е осъществило само една форма на съучастие, както и останалите обстоятелства по делото.

### Особености във връзка с наказуемостта на подбудителя и на помагача (чл. 21, 24; чл. 58, б. „б“).
**Наказуемостта на подбудителството и помагачеството при ексцес на извършителя - чл.21 ал 2**. **„Ексцес на извършителя”** е налице, когато извършителят е извършил нещо повече или нещо различно от това, което се обхваща от общия умисъл на съучастниците. Тази хипотеза има предвид чл. 21, ал. 2 НК, постановявайки, че ”Подбудителят и помагачът отговарят само за онова, за което умишлено са подбудили или подпомогнали извършителя.” **Подбудителят** и **помагачът** не отговарят за това, което не се обхваща от общия умисъл. От друга страна отговорността на подбудителя и помагача е **обективно обусловена** от реално осъщественото от извършителя. Затова ако той е извършил **нещо по-малко** от това, което се обхваща от общия умисъл, отговорността на останалите съучастници ще се ограничи до действително извършеното. Общ умисъл е кражба, но е заловен – помагачът и подбудителят отговарят за опит за кражба.

При особени обстоятелства – наказуемост на подбудителство и помагачество. **Разпоредбата на чл. 21 ал. 3 визира хипотезата, при която законът възвежда извършеното деяние в престъпление поради определено лично свойство или отношение на дееца”**. Под **„лично свойство на дееца”** се разбира особеност, свързана с личността на извършителя, която е необходимо условие за извършване на престъплението. Извършителя на изнасилване може да е само мъж, но негов подбудител може да е жена. „**Отношение на дееца”** означава извършителят да участва в особени обществени отношения, което е предпоставка за извършване на този вид престъпление (извършител на длъжностно присвояване може да е само длъжностно лице, което владее предмета на престъплението в това си качество, но подбудител или помагач може да е всеки – касиерка краде-приятел изнася)

**Особените обстоятелства, поради които законът изключва, намалява, увеличава наказанието за някого от съучастниците** според **чл. 21, ал. 4 НК** **не се вземат предвид за останалите съучастници, по отношение на които тези обстоятелства не са налице.** Това са обстоятелства, **свързани с личността или поведението на конкретния съучастник** и затова те се отразяват само на неговата отговорност, но и до останалите.(отказът от лъжесвидетелство **изключва** наказанието само отказалия се; **намалената** отговорност за непълнолетните не се прилага за пълнолетни съучастници, а **по-тежкото** наказание за опасен рецидив се налага само на съучастника, за когото това обстоятелство е налице)

Законът отчита, че **при помагачество степента на участие на дееца** понякога е твърде **малка,** при което и най-лекото предвидено наказание може да се окаже несъразмерно тежко. За тези случаи разпоредбата на чл. 58, б „б”, във връзка с чл. 55 НК предвижда възможност за съда да определи **наказание под най-ниския предел на предвиденото** в Особената част на НК или **да го замени с по-леко.**
## **Съучастие и особени форми на задружна престъпна дейност**
### Извършителство и съизвършителство
В зависимост от това дали участието на дадено лице е свързано непосредствено с въздействие върху обекта на посегателство, можем да разграничим: **извършителството,** респективно **съизвършителството** като форми на съучастие, при които субектът участва в самото изпълнение на престъплението и **подбудителството** и **помагачеството**, за които е характерно, че приносът на дееца не е свързан с пряко участие в изпълнението на престъплението.

### Същност на извършителството
**Според чл. 20 ал. 2 НК** „Извършител е този, който участва в самото изпълнение на престъплението.” Извършителството е основна форма на съучастие, без чието осъществяване не може да възникне отговорността за останалите участници. Когато в състава е предвидено то да се извършва от **особен субект**, извършителят трябва да има особеното качество, но подбудителство или помагачество към такова престъпление може да има и без тези съучастници да имат това качество.

От обективна страна извършителството е **участие** в самото **изпълнение** на престъплението. Изпълнението започва, когато извършителят се насочва пряко и непосредствено към осъществяване на намисленото престъпление. Поведението на извършителя именно съставлява изпълнителното деяние на престъплението, а при резултатните – то причинява и последиците. От субективна страна съдържанието на **общия умисъл** при извършителството се характеризира с това, че извършителят **предвижда** общественоопасните последици на деянието си, **съзнава** неговия общественоопасен характер и **иска или се съгласява** с настъпването на престъпния резултат. Наред с това той **съзнава**, че умишлено е мотивиран/улеснен за извършване на престъплението от друго лице.
### Разлика между извършителство и посредствено извършителство
Извършителството като форма на съучастие трябва да се отличава от **посредственото извършителство,** което **не е съучастие.** За посредствено извършителство говорим в случаите, когато деецът съзнателно мотивира някое трето лице да извърши изпълнителното деяние на едно умишлено престъпление, при което обаче от фактическия извършител на деянието не може да се търси отговорност. Това лице е само **оръдие на престъпника.** Практически можем да разделим два варианта на посредствено извършителство:

Посредственият извършител умишлено мотивира едно **наказателно неотговорно лице** (т.е. малолетен или невменяем) да осъществи престъплението

Той използва **наказателноотговорно лице,** като го мотивира да извърши изпълнителното деяние така, че то действа при някое от обстоятелствата, изключващи умисъла – действа невиновно или по непредпазливост (използваното лице може да вземе една вещ и да я предаде на посредствения извършител, мислейки. че е негова)

Понеже се касае за умишлено посегателство, и в двата случая за него **ще отговаря само посредственият извършител**, защото третото лице не действа с умисъл.
### Съизвършителство 
**Легално е определено в чл. 93, т. 12 НК**: престъплението е извършено "от две или повече лица", когато в самото изпълнение са участвували най-малко две лица.

От обективна страна за съизвършителството е характерно, че е налице участие на две или повече лица в самото изпълнение на престъплението. Всеки един от съизвършителите осъществява елементи от изпълнителното деяние. Когато законът предвижда, че за съответния вид престъпление субектът трябва да е **особен**, всички съизвършители трябва да притежават съответното качество (при длъжностно присвояване, съизвършителите трябва да са длъжностни лица) 
### Видове съизвършителство: 
В зависимост от последователността на задружната престъпна дейност различаваме:

**Едновременно съизвършителство:** съизвършителите осъществяват елементи от изп. деяние по едно и също време (пр. заедно бият жертвата).

**Последователно съизвършителство** – съизвършителите осъществяват елементи от изпълнителното деяние един след друг. (пр. единият преодолява преградата а другият отнема вещите при взломна кражба).

**Съизвършителство при разпределение на ролите** – за него говорим, когато всеки един от съучастниците се намира на местоизпълнението и върши нещо съществено от гледна точка на конкретния замисъл на съизвършителите, съставляващо елемент от изпълнителното деяние на съответното престъпление (единият държи жертвата, а другият я удря).

Съизвършителството в престъпление, осъществено при някоя от формите на **усложнена престъпна дейност,** може да разкрива известни особености. Възможно е при тези от тях, чието изпълнително деяние включва два или повече акта, всеки съизвършител да извърши само един от актовете. Но при наличие на съответната координация и наличие на общ умисъл, те заедно ще осъществят престъплението. (единия – принудата, а другия отнема вещта – грабеж)**.** В случай, че е необходимо **особено качество,** за да може да се осъществи **само единият от актовете** при усложнена престъпна дейност, достатъчно е само един от съизвършителите да има това качество. (изнасилване – принудата я прави жена, а съвкуплението си го прави мъж)

От субективна страна съдържанието на общия умисъл при съизвършителството се изразява в това, че всеки съизвършител предвижда общественоопасните последици на извършваното от него деяние, съзнава, че го осъществява съвместно с друго лице, което също действа умишлено, съзнава общественоопасния характер на деянието и иска или се съгласява с настъпването на престъпния резултат от тях.
### Подбудителство и помагачество
Подбудителството и помагачеството, наричани още **съучастие в тесен смисъл,** са такива негови форми, при които съучастникът само допринася за осъществяване на престъплението, без да участва пряко в неговото изпълнение.

### Същност на подбудителството (чл. 20, ал. 3 НК), обективни и субективни елементи.
Подбудителството е форма на интелектуално участие в престъплението, която се отнася до формиране на умисъла у извършителя. Разпоредбата на чл. **20, ал. 3 НК** постановява, че „подбудител е този, който умишлено е склонил другиго да извърши престъплението”, като по този начин го определя с неговата обективна и субективна страна.

От обективна страна подбудителството е **склоняване,** т.е. въздействие върху психиката на извършителя по начин, че у последния възниква решение за извършване на престъплението, т.е. формира се умисъла на извършителя. Тази форма на съучастие може да се извърши **само чрез действие:** даване на съвет, увещание, използване на физическа или психическа принуда, злоупотреба с власт. До началото на склоняването извършителят не е взел решение за извършване на деянието. Умисълът у него възниква именно като следствие от въздействието на подбудителя. Подбудителството е **довършено**, когато извършителят вземе решение да извърши престъплението. т.е. когато се формира умисъла му. 

От субективна страна умисълът за подбудителство включва **предвиждане**, че у извършителя може да възникне решение за извършване на престъплението, като подбудителят **иска или се съгласява** с това. Освен това той **предвижда** общественоопасните последици, които ще последват от деянието на извършителя, **съзнава** общественоопасния характер на това деяние и **иска или се съгласява** с неговия престъпен резултат
### Разграничение на подбудителството от посредствено извършителство, от подбуждане и от явно подбуждане към престъпление.
**С посредствено извършителство**:

Прилики **от обективна страна:**

1. деецът оказва известно психическо въздействие върху другиго. 
1. То от своя страна води до това, че последния осъществява изпълнителното деяние на дадено престъпление, съответно причинява пр. последици. 
1. както подбудителят, така и посредственият извършител, не осъществяват лично елементи от изпълнение на престъплението; 

**От субективна страна** и при двете деецът предвижда изпълнението на престъплението. 

Разлика: при посредственото извършителство мотивираното лице е наказателно неотговорно или извършва деянието **без умисъл**, докато извършителят и подбудителят действат с **общ умисъл.**

**С подбуждането към престъпление:**

**Подбуждането към престъпление** е особен вид престъпна дейност, въздигната като самостоятелно престъпление, която прилича на подбудителството;

Прилики. **В обективната страна** и **по целенасочеността** на двата вида престъпна дейност. И в двата случая деецът въздейства психично върху едно трето лице, като цели да го мотивира към осъществяване на конкретно престъпление. (подбуждане на друг към убийство – 117, ал. 2 НК или към лъжесвидетелстване по 293)

**Разлика.** За **подбуждането към престъпление** е характерно, че лицето, което се склонява, не е взело решение и не извършва престъплението, докато при **подбудителството** то взема съответното решение и го изпълнява.

Подбуждането и подбудителството към дадено престъпление са насочени обективно към един и същ непосредствен обект, но първото само го поставя в опасност. Поради това и **подбудителството**, като форма на съучастие, **поглъща подбуждането –** ако деецът вземе решение и пристъпи към извършване на престъплението, подбуждането прераства в подбудителство (поглъщане).

С явно подбуждане към престъпление. **Различават се по това,** че при явното подбуждане към престъпление деецът оказва въздействие върху неопределен кръг лица с цел да ги мотивира да извършват престъпление от даден вид. (пр. против националното или расово равенство – 162,ал. 1 НК; против Републиката – чл. 108, ал. 1 НК и др.), но тези лица **не вземат целеното от дееца решение** и **не осъществяват съответното престъпление**
### Същност на помагачеството (чл. 20, ал. 4), обективна и субективна страна, видове помагачество
То е форма на физическо или интелектуално участие в престъплението и допринася за неговото извършване чрез създаване на условия за това. **Чл. 20, ал. 4** обявява за помагач „този, който умишлено е улеснил извършването на престъплението чрез съвети, разяснения, обещание да се даде помощ след деянието, отстраняване на спънки, набавяне на средства или по друг начин.”

От обективна страна помагачеството се изразява в **улесняване** извършването на престъплението, т.е. че при този вид съучастие се създават условия, които в някаква степен благоприятстват извършителя. (променят действителността, така че става по-удобна за извършване на престъплението). Най-често се осъществява чрез **действие**, но може и чрез **бездействие**. В определението **примерно са изброени** най-често срещаните му проявни форми. От гледна точка на **момента на изпълнение** на престъплението помагачеството може да **предшества** или да **съпътства** изпълнителното деяние на извършителя.

От субективна страна умисълът на помагача се изразява в това, че той предвижда извършването на престъплението и неговите общественоопасни последици, като съзнава, че със своето поведение улеснява извършителя. Същевременно във волево отношение той цели или се съгласява с улесняването и с извършването на престъплението, като иска или допуска и неговия престъпен резултат.

**Видове помагачество** (дали създадените условия имат материален или интелектуален характер)**.** Обща особеност на всички разновидности – то **винаги е улесняване на престъплението.** 

**Физическо помагачество –** за него е характерно това, че съучастникът променя фактически действителността и тя става по-благоприятна за извършване на престъплението. Може да се прояви в **"отстраняване на спънки"** – фалшива тревога, „**набавяне на средства"** – оръжие, автомобил за измъкване, и други.

**Интелектуално помагачество –** представлява улесняване на извършителя чрез въздействие върху неговата психика, но при оформено вече решение за извършване на престъпление. То също може да се изрази в различни форми: **даването на съвети или разяснения** (къде се намира вещта, как да се отключи дадена ключалка – това е информация, която помагачът споделя и по този начин го улеснява); **обещанието да се даде помощ след деянието** (укриване на дееца, купуване на краденото) и др. (окуражаване)
### Разграничение на помагачеството от извършителство, от подбудителство, от укривателство и от допустителство.
**Съизвършителство**. **Помагачеството** се различава **от съизвършителството** по това, че съизвършителят се намира на местопрестъплението и върши нещо съществено от гледна точка на конкретния замисъл за извършване на престъплението, докато помагачът само улеснява извършителя, без да участва в самото изпълнение. Съучастникът, който държи жертвата, докато другият нанася ударите, е съизвършител, защото конкретният замисъл включва именно такова разпределение на ролите.

**Подбудителство.** Трябва да се отграничава от някои форми на **интелектуалното помагачество.** Разликата е в това, че помагачът няма отношение към формирането на умисъла, докато подбудителят предизвиква именно вземане на решение от извършителя да осъществи престъплението. Ако до даването на съвета извършителят не е взел решение и такова възникне в следствие на съвета, ще е налице подбудителство, а не помагачество**.**

**Укривателството**. Следва да се различава от случаите, когато помагачеството е обещание за даване на помощ след пр. и такава е била оказана на извършителя след изпълнителното деяние. При **помагачеството** обещанието за помощ след деянието се дава преди неговото извършване, докато **укривателството** се извършва след като деянието е осъществено и укривателят узнава за престъплението след неговото реализиране, т.е. той няма отношение към осъществяването му, но без него укривателството е невъзможно. От обективна страна: **помагачеството** улеснява извършването на едно престъпление, като поведението на помагача се намира в причинна връзка с поведението на извършителя и причинените от последното последици. **Укривателството затруднява** само **разкриването** на престъплението, като между него и основното престъпление няма причинна връзка. От субективна страна: извършителят и помагачът действа с общ умисъл, докато за укриването е характерно, че умисълът на дееца се формира след като престъпната дейност, предхождаща укривателството, вече е осъществена.

**Допустителството**. Особено посегателство, при което деецът не се противопоставя на извършването на престъпление, когато е правно задължен да стори това. От обективна страна допустителят наистина улеснява чрез своето бездействие извършването на престъплението от другото лице. От субективна страна **отсъства общ умисъл** между допустителя и извършителя на престъплението. Ако такъв възникне, допустителството прераства в съучастие. 
## **Доброволен отказ от съучастие.**
Може да бъде направен преди/след начало на изпълнението, но преди довършване на престъплението**. Отказ от извършителство и съизвършителство** – отказ от тези форми на съучастие е възможен само, ако престъплението не е довършено, прилагат се правилата за отказ от опит.

**Отказ от подбудителство и помагачество.** Подбудителят и помагачът не участват в изпълнението на престъплението, а най-често и отсъстват от мястото, където действа извършителят. Но те вече са осъществили съучастническото си деяние и поради това има **особени правила** за самоволния им отказ**.** Разпоредбата на **чл. 22, ал. 1** НК предвижда подбудителят и помагачът да не се наказват, ако по собствена подбуда се откажат от по-нататъшното участие и попречат да се извърши деянието или предотвратява настъпването на престъпните последици.

**Необходимо е от обективна страна** съучастникът да е попречил да се извърши деянието или да предотврати настъпването на общественоопасните последици. Може да направи това лично или да потърси съдействието на държавен орган или трето лице. **Попречил** ще е ако в резултат на поведението му извършителят не е започнал деянието или ако е, се е прекъснало по-нататъшното му изпълнение преди то да бъде довършено. **Предотвратил** ще е, ако изпълнителното деяние е довършено, съучастникът трябва да прекъсне причинния процес, поради което последиците действително да не настъпят. 

**Субективна страна: съучастникът** да е предприел последващо поведение **по собствена подбуда –** да е имал обективната възможност да остави извършителят да започне изпълнение или да довърши престъплението, съответно да остави престъпния резултат да настъпи; **субективно** е съзнавал тази възможност и **въпреки това** да е попречил да се извърши деянието или реално да е предотвратил последиците.

Възможно е деянието, чрез което се осъществява съучастието да е въздигнато в самостоятелно престъпление – помагачество чрез противозаконно набавяне на огнестрелно оръжие. При това положение е налице **идеална съвкупност** от помагачество и другото престъпление. Затова и при самоволен отказ отпада само отговорността за него, като се запазва наказателната отговорност за другото престъпление.

