---
title: Въпрос 52
---
# **Въпрос 52. Понятията "участници", "субекти", "страни". Съдът – главен субект на наказателния процес. Състав на съда. Актове на съда. Подсъдност на наказателни дела.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2052.mp3" type="audio/mpeg">
        </audio>
    </div>

## **Понятията "участници", "субекти", "страни".**
### Понятие за участници в наказателния процес
Понятието участници е най- широкото и може да се дефинира по два начина:

Участници в наказателния процес са всички държавни органи и граждани, които притежават процесуални права и процесуални задължения, за да вземат участие в наказателния процес. 

Участниците в наказателния процес са субектите на наказателнопроцесуалните правоотношения. 
### Понятието субекти на наказателния процес
За да бъде един участник в същото време и субект на наказателния процес той трябва да отговаря на три изисквания: 

Трябва да осъществява поне една функция в процеса. Трябва да защитава или свои или представлявани права и законни интереси, но винаги материални. Всички участници имат многобройни права, но за да субекти те трябва да защитават тези свои или представлявани материални права. Държавните органи защитават чужди права, представлявани права – тези на обществото, на държавата. И защитниците и поверениците защитават чужди права – тези на лицата, които са ги упълномощили, т.е. на други граждани. Съдът защитава също чужди интереси – тези на обществото. Трябва да притежават права за участие при допускането, събирането, проверката и оценката (по време на съдебните прения) на доказателствения материал. От изложеното е очевидно, че не са субекти на наказателния процес гражданите, които не защитават нито свои, нито представлявани права и законни интереси, а само технически подпомагат дейността на държавните органи. Това са свидетелите, поемните лица, преводачи, тълковници, специалисти, психолози. 

Всички субекти на наказателния процес са и участници в процеса, но не всички участници в процеса са и негови субекти. Всеки участник, за да е и субект, трябва да осъществява поне една функция. Без значение дали е основна или е допълнителна. Затова гражданският ищец и гражданският ответник са също субекти на процеса, независимо че осъществяват непълна функция по обвинение или непълна функция по защита. Не трябва да казваме „трябва да осъществяват основна функция“, а „функция“. 

В наказателния процес има субекти, които осъществяват и повече от една функция или които осъществяват едновременно две функции. Това са прокурорът и разследващите органи на досъдебна фаза. В наказателния процес има субекти, които са еднолични и които са колегиални. Единственият колегиален субект на наказателния процес е съдът. 

В наказателния процес има субекти, които остават едни и същи в хода на процеса, и други, които не остават едни и същи. Субектите, които са едни и същи в хода на целия процес, са: (не са свидетелите!). Държавните органи са винаги различни. Това са обвиняем, пострадалият и гражданският ответник. Те защитават свои материални права и законни интереси. 

В наказателния процес има субекти, които са абсолютно необходими и други, без които наказателният процес може да се развие и осъществи. 
### Понятие страни в наказателния процес
Ивайло Цонков – Теория и практика на съдебното производство – 2014г. Най-тясното понятие. Страните са субектите на наказателния процес в неговата съдебна фаза, които осъществяват или функция по обвинение или функция по защита. Според проф. Павлов страните са субектите на наказателния процес, които повдигат и обосновават обвинението или отговарят по обвинението. Според проф. Павлов на досъдебната фаза няма състезателност. 

За налагане на мярката отстраняване от длъжност, настаняване в психиатрия, обезпечаване на граждански иск, на глоба, на разноските и много други се развиват пред съд и при тях има страни. В тези производства страните може да не повдигат обвинение и да не отговарят по обвинение. Затова понятието се нуждае от нова дефиниция. 
## **Съдът – главен субект на наказателния процес.**
Съдът е главен субект на наказателния процес. Аргументите за верността на този извод са следните. Съдът е единственият субект на процеса, който разглежда и решава наказателните дела като колегиален субект на процеса – това е видно от чл. 28 НПК. 

Само съдебните актове се ползват със силна на пресъдено нещо. Вярно е че с прокурорски акт може да се решат въпроси по същество, например – постановлението за прекратяване на производството, вярно е също, че прокурорските актове са задължителни за всички и че влизат в законна сила, НО прокурорските актове, за разлика от съдебните нямат СПН, защото не се ползват с последицата от неотменимостта, не са неотменими. Всеки прокурорски акт може да се отмени винаги. Когато обаче един прокурорски акт е бил обжалван пред съда като постановлението за прекратяване на производството и съдът го потвърди, същият този акт също става неотменим и също се ползва със сила на пресъдено нещо (чл. 243, ал. 9 НПК). 

Само съдът постановява своите актове в името на народа. Няма прокурорски акт, който да се издава в името на народа. Само съдът може да признае подсъдимия за невинен или за виновен и да му наложи наказание по НК. Когато прокурорът прекратява производството, той не се произнася с диспозитив, че признава обвиняемия за невинен! А в своя обвинителен акт, прокурорът нищо не решава, а само предлага на съда как да се решат въпросите пред съда. 

Само съдебните органи не са взаимнозаменяеми, те са неизменни при извършване на дейността си – чл. 258 и чл. 260 НПК. 

Само съдът осъществява дейността си при пълно проявление на всички основни принципи. На досъдебната фаза някои принципи не намират приложение като принципа на публичността! А на други проявлението е ограничено като принципа на състезателността. Съдът ръководи дейността на всички участници в съдебния процес и те са длъжни да се подчинят на процесуалното му ръководство, като това важи включително и за прокурора! Тези аргументи може и да са верни, но те доказват тезата, е съда е главен субект на съдебната фаза, затова продължаваме със следното: 

Решаващия аргумент, който доказва тезата, че съдът е главен субект, но не само на съдебната фаза, а на целия наказателен процес е, въведеният със съдебната реформа от 1999 г. пълен съдебен контрол, който се осъществява над досъдебното производство. Този съдебен контрол може да се обособи в две групи: 1) съдебен контрол, който се осъществява в хода на разследването и 2) съдебен контрол, който се осъществява след като приключи досъдебното производство. 

Съдебният контрол, който се осъществява в хода на разследването, може да се обособи в четири подгрупи: 

Предварителен съдебен контрол – обозначава се като „предварителен“, защото той се реализира преди да е извършено самото действие. Предварителен съдебен контрол е налице в следните хипотези (изчерпателно): когато се дава разрешение от съда за извършване на претърсване, изземване, обиск и освидетелстване, когато не са били неотложни; когато се дава разрешение за използване на СРС; когато се дава разрешение за вземане на образци за сравнително изследване и за изземване на пощенска или телеграфска кореспонденция, включително електронна поща. Когато действието е извършено без разрешение на съда, събраната информация не може да се използва като доказателствен материал. 

Последващ съдебен контрол – този контрол се обозначава като последващ, защото се реализира след като действието вече е било извършено от органите на досъдебното производство. Към този вид контрол се отнася (изчерпателно): одобряването на протокола от извършено претърсване, изземване, обиск и освидетелстване, когато са били неотложни; обжалването пред съда на мярката за неотклонение подписка; обжалването пред съда на наложената от прокурора забрана обвиняемия да напуска страната; обжалването на мярката временно отнемане на свидетелство за управление на МПС; обжалването на наложената глоба на свидетеля, на ВЛ, на поемното лице и на лице от публиката за нарушаването на реда в съдебната зала. 

Текущ съдебен контрол – този контрол се обозначава като „текущ“, защото съдът го реализира в момента към който органът на досъдебното производство извършва действието. Към този вид контрол се отнася разпита на обвиняемия или свидетеля пред съдията. 

Решения, които се вземат на досъдебна фаза, но само от съд – към този вид контрол се отнасят: вземането от съда на мерките за неотклонение домашен арест и задържане под стража; на мерките за процесуална принуда отстраняване обвиняемия от длъжност, настаняване на обвиняемия в психиатрия, обезпечаването на гражданския иск, глобата, конфискацията и разноските по делото; вземането на мерки за защита на пострадалия; предоставянето на данни от предприятия, предоставящи обществени електронни съобщителни мрежи и услуги (чл. 159а). 

Съдебният контрол, който се осъществява след като приключи досъдебното производство се изразява в следното: 

1. Обжалването пред съда на постановлението за прекратяване на производството – този контрол е двустепенен, както е видно от чл. 243. 
2. . Обжалването пред съда на постановлението за спиране на производството – както е видно от чл. 244 е едностепенен 
3. Връщането на делото на прокурора от разпоредителното заседание са предава

## **Състав на съда.** 

Състав на съда – съставът на съда трябва да е законен – по количество, качество и безпристрастност – това е касационно основание по чл. 348, ал. 3, т. 3 НПК – ако съставът е незаконен, решението се отменя.

### Състав

Чл. 28. (1) Съдът разглежда наказателните дела като първа инстанция в състав от: 

1. един съдия, когато за престъплението се предвижда наказание до пет години лишаване от свобода или друго по-леко наказание; 

2. един съдия и двама съдебни заседатели, когато за престъплението се предвижда наказание повече от пет години лишаване от свобода; 

3. двама съдии и трима съдебни заседатели, когато за престъплението се предвижда наказание не по-малко от петнадесет години лишаване от свобода или друго по-тежко наказание. (това означава 15 и нагоре)

(2) При разглеждане на делата като въззивна инстанция съдът заседава в състав от трима съдии. 

(3) При разглеждане на делата като касационна инстанция Върховният касационен съд заседава в състав от трима съдии. 

(4) В производството по глава тридесет и трета Върховният касационен съд заседава в състав от трима съдии, а при проверка на решенията по чл. 354, ал. 2, т. 2 и ал. 5 - в състав от петима съдии. – това е специфичен случай, отнася се за възобновяване.

(5) Председателят на съда, съдията-докладчик и председателят на състава се произнасят еднолично в случаите, предвидени в този кодекс.

Когато съдът осъществява контрол на досъдебното производство – един съдия и двама съдебни заседатели независимо от престъплението. При непълнолетните е същото при престъпление до 15 години, а за повече от 15 години – двама съдии и трима съдебни заседатели. Идеята за по-големия брой съдебни заседатели е свързана с това, че правораздаването се осъществява от народа. Винаги в съдебния състав представителите на народа са повече от съдиите. 

Общият правен принцип, че който може повече, може и по-малко, тук не важи. Например делото трябва да се гледа от един съдия, а се гледа от двама съдебни заседатели, съставът е също незаконен. Аргументът не е броят, а че е нарушена тайната на съвещаването. Това е отделно самостоятелно касационно основание. Практиката на ВКС е, че винаги, когато съставът се различава от законоустановения е незаконен.
### Изисквания (качество)
Съдиите следва да отговарят на изискванията на ЗСВ, да не са отстранени от длъжност, за да имат това качество. Същото важи и за съдебните заседатели. Една интересна хипотеза на практика, която ВКС реши неправилно. Казус – в деня на постановяване на присъдата, съдията беше отстранен. ВКС – проблем е, че мотивите не са изготвени. Той тълкува, че присъдата е единство от мотиви и диспозитив и в момента на произнасяне мотивите са били ясни, макар и ненаписани, следователно съставът е законен.

### Основания за отвод
Не трябва да са налице основанията за отвод. Те са важни, защото към този член препращат и основанията за прокурор, съдебен секретар и др. 

Чл. 29 съдържа 2 групи основания – абсолютни и относителни. Критерият за деление е преценката за резултата. Когато имаме абсолютно основание независимо от резултата се счита, че лицето е предубедено и заинтересовано от изхода на делото. При относителните се преценява дали с оглед на конкретното основание лицето може да се счита за предубедено косвено или пряко от изхода на делото. 

Абсолютни – най-общо това е участие или близка роднинска връзка.

Чл. 29. (1) Не може да участва в състава на съда съдия или съдебен заседател: 

1. който е участвал в състава на съда, постановил: 

а) присъда или решение в първата, въззивната или касационната инстанция, или при възобновяване на наказателното дело; 

б) определение, с което се одобрява споразумение за решаване на делото; 

в) определение, с което се прекратява наказателното производство; 

2. който е извършвал разследване по делото; 

3. който е бил прокурор по делото; 

4. който е бил обвиняем, настойник или попечител на обвиняемия, защитник или повереник по делото; 

5. който е бил или може да встъпи в наказателното производство като частен обвинител, частен тъжител, граждански ищец или граждански ответник; 

6. който е бил свидетел, поемно лице, вещо лице, преводач, тълковник или специалист - технически помощник по делото; 

7. който е съпруг или близък роднина на лицата по т. 1 - 6; 

8. който е съпруг или близък роднина на друг член от състава на съда. 

„близък роднина” – пар.1, ал.1, ДР на НПК - "Близки роднини" по смисъла на този кодекс са възходящите, низходящите (включително осиновените, доведените и заварените), роднините по съребрена линия до четвърта степен, както и роднините по сватовство до трета степен.

Относителни – тук няма изчерпателно обстоятелство. Може да попадне всяко обстоятелство, което създава хипотетична възможност лицето да е предубедено или заинтересовано от изхода на делото. Проблемът с относителните основания е тяхното установяване, става изключително трудно. Много често член на състава на съда имат определени психологически нагласи към определен вид извършители, особено ако те са станали жертва на такова посегателство, но това трудно се доказва.

(2) Не може да участва в състава на съда съдия или съдебен заседател, който поради други обстоятелства може да се счита предубеден или заинтересован пряко или косвено от изхода на делото. 

Пример: фактическо съжителство 

Чл. 31 – процедура за отвод. Установяването се допуска с всички допустими средства от закона. Ал. 4 – има срок – до началото на съдебното следствие. Този момент е предвиден чисто организационно, като идеята е да не се стигне до края и да се започне от начало. Съдията може и да си направи самоотвод. 

Чл. 31. (1) В случаите, предвидени в чл. 29 и 30, съдиите, съдебните заседатели и съдебният секретар са длъжни сами да си направят отвод. 

(2) Страните могат да правят отводи до началото на съдебното следствие, освен ако основанията за това са възникнали или са им станали известни по-късно. 

(3) Самоотводите и отводите трябва да бъдат мотивирани. 

(4) По основателността на самоотводите и отводите съдът се произнася незабавно в тайно съвещание с участието на всички членове на състава. 

По искането за отвод и по самоотвода се произнася съдебния състав. Когато е едночленен – той решава сам. Отказът да се отведе едно лице не се обжалва. Обжалва се с крайния акт – именно за това е основанието незаконен състав. При относителните основания съдът преценява в каква степен.
## **Актове на съда.**
В чл.32 актовете са разделени на 2 критерия – въпросите които решава съответния акт и органът, който го постановява, като ал.1 разделя актовете, които съдебния състав решава на 3 категории – присъда, определение и решение, а по субектен критерий актът е само един – разпореждане.

Чл. 32. (1) Съдът постановява: 

1. присъда, когато като първа и въззивна инстанция решава въпросите за виновността и отговорността на подсъдимия; 

2. решение, когато се произнася по основателността на жалба и протест или на искане за възобновяване на наказателното дело; 

3. определение - в останалите случаи. 

(2) Председателят на съда, съдията-докладчик и председателят на състава/това е административния ръководител / постановяват разпореждания. 

Това деление не е последователно. Измененията на НПК от 2011 г. дадоха възможност на касационния съд да има въззивни правомощия (чл.354, ал.5), което означава, че ако касационният съд осъди едно лице за първи път го осъжда с решение (чл.32, ал.1), а ако въззивният съд го осъди за първи път актът ще бъде присъда. Това не е последователно.
## **Подсъдност на наказателни дела.**
Най-напред няколко общи правила за подсъдността. Те са четири. Първо, понятията подсъдност и компетентност са свързани и тази връзка може да се обобщи по следния начин – след като едно дело е подсъдно на един съд, то именно това е компетентният съд да го разгледа; и обратно, за да бъде един съд компетентен да разгледа дадено дело, то делото задължително трябва да му е подсъдно. Очевидно е, че двете понятия означават едно и също, но погледнато от различни гледни точки. Правомощието на съда да разгледа едно дело е компетентност от собствената му гледна точка и подсъдност от гледна точка на делото. Подсъдността по НПК се определя не ad hoc и не по волята на страните, а е уредена в самия закон и то императивно. И знаете ли защо? Защото така се гарантира правилото по чл. 6 ЕКЗПЧОС, който изисква съд, създаден в съответствие със закона. Трето, нарушаването на правилата за подсъдност невинаги е съществено процесуално нарушение. След малко ще видим кога има нарушение и кога няма, винаги има такъв въпрос на държавния изпит. Четвърто, както е видно от чл. 35 НПК, у нас основната подсъдност е на районните съдилища. Те разглеждат повече по вид и брой наказателни дела като първа инстанция, отколкото окръжните и останалите първоинстанционни съдилища. С това правило се гарантира в по-висока степен правото на достъп до съд по смисъла на чл. 6 ЕКЗПЧОС. Това е една от характеристиките на справедливия процес. 

### Видовете подсъдност. 
Те са четири на брой. Първо имаме родовата подсъдност. За нея има един-единствен текст – чл. 35 НПК. Сега, това тук са сред малкото текстове, които няма смисъл да наизустявате. Някои от тях са си направо зловещи. Та, за родовата подсъдност има няколко правила. Първо, този вид подсъдност разпределя делата между различните по степен съдилища. И ако спрете дотук, значи сте казали дефиницията на функционалната подсъдност. Всъщност става дума не за кои да е съдилища, а само за тези, които действат като първа инстанция. Тоест, районни и окръжни. Затова тези правила сочат не кой точно съд трябва да разгледа на първа инстанция делото, а какъв трябва да е този съд по степен. Правилата на местната подсъдност ще ни кажат кой съд точно ще го гледа. И второ, при уреждането на родовата подсъдност има изчерпателно изброяване кой дела се разглеждат като първа инстанция от окръжните съдилища – чл. 35, ал. 2 НПК. Съгласно ал. 1 на същия член, всички други дела са родово подсъдни на районните съдилища. В тази връзка има и друго забележително нещо. Нашият НПК урежда изключителна компетентност в три случая – по чл. 35, ал. 3 (СГС), по чл. 411а (СпНС) и чл. 396 (военните съдилища). Според константната практика на ВКС – слава Богу, по този въпрос е константна практиката – при нарушаването на правилата на родовата подсъдност е допуснато по съществено процесуално нарушение само в случаите, когато делото е било подсъдно на окръжен съд, но е разгледано и решено от районен. В обратната хипотеза, когато горестоящият съд неправомерно е разгледал делото, няма съществено процесуално нарушение. Логиката е проста, а и чисто житейска. След като съдиите в окръжните съдилища са с по-голям житейски и професионален опит, не може да се говори за нарушаване на нечии права. И питам тогава, защо по чл. 35 НПК практиката е единодушна, но по чл. 28 НПК – за броя на участниците в съдебния състав – има противоречия в практиката? Няма нужда да запомняте и да наизустявате по кои текстове от НК кой съд е компетентен, никой няма да ви пита това. Пише си го в закона, не е нужно да се помни. 

Относно местната подсъдност също да кажем няколко неща. Правилата на тази подсъдност разпределят делата между еднаквите по степен съдилища. И отново – само в случаите, когато те действат като първа инстанция. Затова е верен изводът, че правилата на тази подсъдност сочат не какъв, а конкретно кой съд следва да разгледа делото. Затова на казус първо анализирате родовата, а после местната. Кажете, по ГПК кой съд е местно компетентен? По адреса на ответника. А по НПК това няма никакво значение. Критерият тук е изрично посочен в чл. 36, ал. 1 НПК. Компетентен е съдът, в чийто район е извършено престъплението. Следващо правило – чл. 36, ал. 2 и 3 НПК сочат някои особени хипотези на местна подсъдност. Но никой няма да ви пита да ги помните наизуст тези неща. А те не са и за помнене. Когато става въпрос за местна подсъдност, но престъплението е извършено в чужбина, важат правилата на чл. 37 НПК. И последно, според константната практика на ВКС нарушаването на правилата на местната подсъдност е съществено процесуално нарушение единствено когато заинтересованата страна е възразила и въпреки това делото е гледано от местно некомпетентен съд.

За подсъдността по връзка на делата ще ви кажа няколко неща. Първо, при този вид подсъдност, подсъдността на едно дело, което се обозначава като главно, определя подсъдността на друго дело, което се нарича акцесорно или допълнително. Второ, целта на тези правила е да се обединят повече дела и те да се разгледат наведнъж, от един и същи съд. Тоест, необходимо е между делата да има някаква връзка и обединяването им да е необходимо за разкриването на обективната истина. Нашият НПК урежда няколко различни случая на такава подсъдност – при няколко престъпления, осъществени от едно и също лице (чл. 38 НПК), при определяне на общо най-тежко наказание по чл. 23-25 НК, когато отделните присъди са постановени от различни съдилища (чл. 39 НПК), при съучастие (чл. 40 НПК), при две или повече дела за различни престъпления и срещу различни дела, ако между тях има функционална връзка (чл. 41 НПК).

И накрая функционалната подсъдност. Тук само едно изречение ще кажа, нещата са много прости. Този вид подсъдност определя кой съд разглежда делото като въззивна и кой – като касационна инстанция. Това е чл. 45 НПК, вие си го знаете.
