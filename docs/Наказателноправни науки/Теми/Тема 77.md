---
title: Въпрос 77
---
# **Въпрос 77. Обща характеристика на въззивното производство. Образуване. Ред за разглеждане на делото от въззивната инстанция.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2077.mp3" type="audio/mpeg">
        </audio>
    </div>
    
## **Обща характеристика на въззивното производство**
### Исторически бележки
В исторически план системите на обжалване са били различни, като целта на всички тях е било да се провери постановения съдебен акт. Съдебната дейност, като всяка човешка дейност не е застрахована от грешки и затова, за да се гарантират правата на участващите лица, законодателствата са предвиждали възможност за обжалване на съдебния акт. Различните правни системи са предвиждали различни схеми на обжалване на съдебните актове. 

Най-разпространената система е триинстанционната система на правораздаване, която включва въззивно и касационно обжалване. Идеята на това триинстанционно обжалване – две инстанции по фактите и две инстанции по правото. 

Исторически въззивното производство първо възниква и се развива като „пълен въззив“. Принципът е, че въззивната инстанция е втора първа инстанция – това, което прави първата инстанция го прави и въззивната, т.е. събира отново всички доказателства и решава отново по същество спора, без да може да връща делото на първата инстанция, т.е. принципно не проверява правилно ли е приложен законът от първата инстанция. Сега пълен въззив съществува във Република Франция и Великото херцогство Люксембург.

С течение на времето, към средата на ХVІІІ век, въззивната инстанция от пълен въззив става „ограничен въззив“, т.е. въззивната инстанция проверява първоинстанционната присъда и събира само нови доказателства, като в правомощията й е възможно да върне за ново разглеждане. По този начин се спестява повтарянето на дейността по събиране на доказателствата. Същевременно започват да се търсят начини за съкращаване на времето за разглеждане на делото и ускоряване на процеса, т.е. търси се процесуална икономия.

В някои правни системи когато няма поискано събирането на нови доказателства във въззивната инстанция, направо да се преминава в касационната по отношение на проверяване на правилното приложение на правото. В тази насока основополагащо е немското законодателство с предвидена т.нар. „скачаща касация“ (прескачащо обжалване), т.е. след първоинстанционното решение, ако не се събират доказателства и не се спори по фактите, а трябва да се провери само правилното приложение на закона се отива на касация. Ако някоя страна иска да се проверява въззивно, то тогава касационната жалба се трансформира във въззивна. Френската правна система предвижда абсолютна задължителност на въззивното производство като предпоставка за касационна проверка.

След победата в Русия на Великата октомврийска социалистическа революция през 1917 г., в периода 1921 – 1925 г. се създават новите процесуални закони на Руската Федерация, в които е предвидена двуинстанционната система на правораздаване. Тази двуинстанциoнна система на обжалване събира в едно въззивната и касационната инстанция, като я превръща основно в касационна инстанция, като се допуска събиране само на писмени и веществени доказателства. Тази двуинстанционна система предвиждаше един извънреден способ за проверка на влезлите в сила присъди, решения и определения, а именно преглед по реда на надзора, който принципно е повторно второинстанционно производство с тази разлика, че присъдата е влязла в сила и само определени органи могат да я поставят в ход. 

Българският законодател след освобождението от турско робство, когато създава устройствените закони, а след това и процесуалните закони, въвежда френската система на обжалване, като реципира руската система, чийто първообраз е френската система и така се появява триинстанционното производство със задължително въззивно производство. Този модел е ликвидиран през 1947 г., когато се въвежда двуинстанционното производство по съветски образец.

Въззивното производство е възстановено на 1 април 1998 г. Въззивното производство е втора първа инстанция, тя проверява отново постановения съдебен акт в първа инстанция, като има възможност да събира нови доказателства и да променя фактическата обстановка по делото. 

В Република България, както и в другите бивши социалистически държави, включително и в Русия, в периода след 1989 г., се приеха нови процесуални закони, които възприеха триинстанционното обжалване.
### Терминологични бележки
В някои законодателства за въззивното производство се използва терминът „апелативно производство”. Нашият законодател възприе терминът на Закона за углавното съдопроизводство от 1897 г. – въззивно производство. Терминът „въззив” означава „обжалване на дело в по-висша съдебна инстанция на решение, взето в по-низша, което води до повторно разглеждане на делото по същество.

Има несъответствие със Закона за съдебната власт, съгласно който апелативните съдилища разглеждат въззивно делата.
### Същност на въззивното производство
Въззивната инстанция по българския НПК не е класическото въззивно производство – „пълен въззив”, при което съдът събира всички доказателства отново и притежава единствено решаващи правомощия – да реши по същество, като не може да отменя присъдата и да върне делото за ново разглеждане (няма контролно-отменителни правомощия).

Нашето производство е „непълен въззив”. То представлява смесена наказателна процедура, при която се преплитат и допълват класически въззивни (контролно-решаващи) с класически касационни правомощия (контролно-отменителни). Когато въззивният съд постановява решение, с което изменя присъдата – чл. 337 НПК или пък постановява нова присъда – чл. 336 НПК става дума за класически контролно-решаващи правомощия. Инстанцията по същество има правомощия относно събирането на доказателства и може да приема нови фактически положения. Въззивната инстанция има и класически контролно-отменителни правомощия – когато отмени присъдата и върне делото на първата инстанция или на прокурора. Това са типични контролно-отменителни правомощия, но които са характерни за касационна инстанция, а не за въззивната. 

Въззивното производство е различно от второинстанционното производство, което съществуваше у нас до 1998 г. При това производство втората инстанция също можеше да проверява правилни ли са фактическите констатации на първата, но тази инстанция не беше инстанция по същество, а беше именно контролно-отменителна, защото ако приеме, че фактическите констатации са неправилни, не можеше да установява нови, както може въззивната, а връщаше делото за ново разглеждане.

Въззивното производство е различно от касационното. Въззивната инстанция проверява както правилна ли са установени фактическите положения по делото, така и правилно ли е приложен закона, докато касационната инстанция проверява единствено правилно ли е приложен закона. Касационната инстанция не може по никакъв начин да оценява фактическите положения по делото. Тя е длъжна да ги приеме такива, каквито са установени от двете предходни инстанции.

Въззивният съд може да проверява както правилно ли е приложен закона, така и правилни ли са фактическите констатации на първата инстанция. По нашия НПК въззивната инстанция е последната инстанция по фактите, защото следващата касационна инстанция може да проверява само правилно ли е приложен закона. В тази връзка две са инстанциите по фактите – първата и въззивната и две са и инстанциите по правото – въззивната и касационната.

Нашето въззивно производство е организирано по такъв начин, че вътрешното убеждение на съда със съдебни заседатели винаги може да бъде подменено с вътрешно убеждение на професионалните съдии, тъй като въззивната инстанция е инстанция по същество. Поради това обстоятелство има научни работници и практикуващи юристи, които се съмняват в полезността на такова производство. В НПК на Италия, за да не се накърни този принцип във въззивната инстанция участват съдебни заседатели, а по НПК на Франция на въззивна проверка подлежат присъди, които са постановени еднолично от съдия, а тези постановени с участието на жури – подлежат само на касация.
### Предмет на въззивна проверка
Предмет на въззивна проверка са две категории невлезли в сила съдебни актове:

Невлезли в сила първоинстанционни присъди – на районен или окръжен съд. Въззивната инстанция проверява правилността на невлязлата в сила присъда – чл. 313 НПК.

Определенията и разпорежданията, с които се прекратява наказателно производство, както и определения, изчерпателно посочени в чл. 341, ал. 1 НПК. Определенията и разпорежданията, с които се прекратява наказателното преследване, както и определенията по чл. 306, ал. 1, т. 1 – 3, чл. 431, 436, чл. 452, ал. 1 и чл. 457, ал. 2 се проверяват по реда на глава двадесет и първа – чл. 341, ал. 1 НПК.

**Задачи на въззивното производство.** Основна цел на въззивното производство е разкриване на обективната истина и правилно прилагане на закона.

Общата задача – да се осигури правилното тълкуване и прилагане на закона от първоинстанционните съдилища. Това става чрез отмяна на присъдата и връщане на делото на първата инстанция. Първата инстанция започва всичко отначало. При това връщане въззивната инстанция дава указания, които са задължителни за първоинстанционния съд. Непосредствената задача на въззивната инстанция е изрично посочена в чл. 313 НПК – да провери правилността на невлязлата в сила присъда. Употребената дума „правилна” е използвана като родово понятие и включва законна, обоснована и справедлива.

Интересно историческо развитие на предмета на въззивната проверка по НПК – отм. – чл. 312 НПК от 1974 г. При въвеждането на въззивното производство през 1998 г. – въззивната инстанция проверява законността, обосноваността и справедливостта на невлязлата в сила присъда. През 2003 г. текстът е изменен – въззивната инстанция проверява правилността на невлязлата в сила присъда, който текст е повторен в действащия НПК.

Присъдата е законна, когато е постановена в пълно съответствие със закона – НК или НПК. Ако не е правилно приложен НК, непосредственият резултат е грешка в правната квалификация. Когато неправилно е приложен НПК, непосредственият резултат е съществено процесуално нарушение.

Присъдата е обоснована, когато фактическите констатации на държавния орган правилно, вярно и точно съответстват и отразяват събрания и проверен по делото доказателствен материал.

Присъдата е несправедлива, когато наказанието е определено в рамките на санкцията, предвидена за конкретното престъпление, но така определеното наказание не е правилно индивидуализирано, защото не са отчетени мотивите, подбудите, другите смекчаващи и отегчаващи обстоятелства.
### Предели на въззивна проверка
Пределите на проверката (независимо въззивна – чл. 314 НПК или касационна – чл. 347 НПК) е легалното понятие на ревизионното начало.

Въззивната инстанция проверява изцяло правилността на присъдата, независимо от основанията, посочени от страните – чл. 314, ал. 1 НПК.

Въззивната инстанция отменя или изменя присъдата и в необжалваната част, а също и по отношение на лицата, които не са подали жалба, ако има основания за това – чл. 314, ал. 2 НПК. Ревизионното начало означава проверка от контролния съд (в случая въззивния съд) на присъдата изцяло, независимо от посочените основания, подалите жалба лица и обжалваната част. 

Тази проверка намира проявление в три насоки:

Относно основанията за обжалване – съдът отменя или изменя присъдата и на основание, което не е посочено в жалбата или протеста, т.е. служебно може да отменили или да измени присъдата и на непосочено основание – чл. 314, ал. 1 НПК. Отделен е въпросът, че във въззивното производство няма основания в смисъла на отнапред формулирани нарушения, които опорочават атакувания акт, както е при контролно-отменителните производство (по НПК – само касационното производство).

Относно частите на присъдата – съдът отменя или изменя присъдата и в необжалваната част. Необжалваната част е трудно установима при едно престъпление. Отделните въпроси по чл. 301 НПК са взаимно свързани и трудно могат да се разделят. По-лесно се открояват при две и повече престъпления.

Относно лицата, подали жалба – съдът изменя или отменя присъдата и по отношение на лицата, които не са подали жалба, ако има основание за това (например при съучастие). Практиката на ВКС е константна – не са налице отделни присъди, когато е налице съучастие и единият от съучастниците обжалва, както и когато повече подсъдими са осъдени за повече от едно престъпление, но между престъпленията е налице неразривна връзка (например кражба и вещно укривателство на вещите, които са били откраднати).

Във въззивната инстанция ревизионното начало намира пълно проявление – пределите на проверка във въззивната инстанция са неограничени. Това е израз на официалното (служебно) начало. 

Въззивната проверка се извършва не в рамките на подадените жалби и протести, а по повод на тях. Ревизионното начало осигурява служебно проверката на цялото производство и цялата присъда. Именно тази служебна проверка е онзи инструмент, който осигурява съдебния контрол на дейността на първоинстанционните съдилища. Независимо от подадените жалби и протести въззивният съд е длъжен да провери цялото производство и цялата присъда.
### Доказателства, които се допускат във въззивната инстанция
Във въззивната инстанция се допускат всички доказателства, които могат да са събрани по предвидения в този кодекс ред – чл. 315 НПК. Въззивната инстанция е втора първа инстанция и е инстанция по същество и именно затова не съществуват каквито и да било ограничения за доказателствата, които могат да се събират и проверяват от тази инстанция. Правно ирелевантно е дали доказателствата са нови – новонастъпили, новооткрити, новосъздадени, дали са съществували или не при постановяване присъдата на първата инстанция и защо не са предоставени от страните (по уважителни или по неуважителни причини). 

Във въззивната инстанция може да се провежда съдебно следствие и това следва от разпоредбата на чл. 332 НПК. При провеждане на съдебното следствие съдът може да използва всички способи за събиране и проверка на доказателствата – чл. 332 НПК.

Въззивната инстанция няма задължение винаги да провежда съдебно следствие. Въззивната инстанция няма задължение да провежда пълно съдебно следствие, тоест в нито една хипотеза тази инстанция не е задължена отново да събере и провери доказателствата, събрани и проверени от първата инстанция, макар че може да повтори част от тях или всички.

Поради това принципът на непосредствеността не намира пълно проявление във въззивното производство. Така е защото въззивният съд винаги може да реши делото по същество, като се позове единствено да събраните доказателства от първата инстанция или пък, като се позове на тях и не на тези, които е събрал и проверил лично.
### Установяване на нови фактически положения
Въззивният съд може да установява нови фактически положения – чл. 316 НПК. Възможността за установяване на нови фактически положения дава на въззивния съд неограничени правомощия във връзка с оценката на доказателствения материал. Въззивната инстанция може да приеме за установен един факт, който първата инстанция е приела за неустановен или обратното – да приеме за неустановен факт, който първата инстанция е приела за установен.

В резултат на оценката на доказателствения материал въззивният съд не само може да провери и не само може да оспори приетите от първата инстанция фактически положения, но може и в резултат на тази оценка да приеме нови. Именно затова въззивната инстанция може да се определи като втора първа инстанция или като инстанция по същество

Когато оценява доказателствата, въззивният съд решава дали използваните доказателства са факти на обективната действителност; дали са индивидуализирани по време и място; дали са във връзка с предмета на доказването; дали могат да допринесат за установяването на обстоятелствата от този предмет и дали са събрани и проверени по реда на НПК.

Когато оценява доказателствените средства, въззивният съд проверява тяхната допустимост; тяхната достоверност (правилно ли възпроизвеждат фактите от обективната действителност), обсъден ли е доказателствения материал поотделно и в неговата съвкупност; обсъдени ли са противоречията в доказателствения материал; не са ли изопачени някои от доказателствените материали; 

Въззивният съд проверява и мотивите на присъдата – защо първоинстанционният съдът е дал вяра на едни, а не е дал вяра на други доказателствени средства и обратното, има ли противоречия между мотиви и диспозитив и други.

Тази възможност на въззивния съд е съдържателно различно от второинстанционното производство, което съществува у нас до 1998 г. Това производство не е било въззивно, а контролно-отменително. Втората инстанция не е имала възможност да установява нови фактически положения – чл. 314 НПК – отм. 

Втората инстанция също е можела да проверява установените по делото фактически положения и е можела като резултат от тази проверка да приеме, че същите са неправилни. За разлика от въззивната инстанция тази инстанция в посочената хипотеза е можела единствено да отмени присъдата и да върне делото за ново разглеждане. Въззивната инстанция в тази хипотеза решава делото по същество, като приема други фактически положения без да връща делото за ново разглеждане. 

Въззивното производство е различно от касационното, защото касационната инстанция може да проверява само правилно ли е приложен законът. Под никаква форма не може да проверява фактическите положения по делото. Касационният съд приема такива фактически положения, каквито са установени от другите съдебни инстанции.
### Забраната за влошаване на положението на подсъдимия (забраната за reformation in pejus)
Във въззивната инстанция намира проявление забраната да не се влошава положението на подсъдимия. По правната си същност забраната е процесуална гаранция на правото на защита на обвиняемия от категорията на допълнителните гаранции. Тя гарантира едно от неговите права – да обжалва актовете, които накърняват неговите права и законни интереси – чл. 55, ал. 1 НПК, т.е. осигурява му свободата на подсъдимия да обжалва всяка присъда. Благодарение на тази забрана подсъдимият е осигурен и затова е винаги свободен да обжалва всяка присъда, защото няма да стане причина сам със собственото си действие, обжалвайки присъдата да влоши положението си.

Във въззивната инстанция хипотезите на влошаване на положението на подсъдимия са четири: 

1. Когато се увеличи наказанието – чл. 337, ал. 2, т. 1 НПК.
1. Когато следва да се приложи закон за по-тежко наказуемо престъпление – чл. 336, ал. 2, във вр. чл. 336, ал. 1, т. 1 НПК.
1. Когато следва да се осъди оправдан подсъдим (да се отмени оправдателна присъда) – чл. 336, ал. 2, във вр. чл. 336, ал. 1, т. 2 НПК.
1. Когато следва да се отмени освобождаването от изтърпяване на наказанието по чл. 64, ал. 1 или чл. 66 от Наказателния кодекс – чл. 337, ал. 2, т. 2 НПК.

Тази забрана не е абсолютна по своя характер. Тя може да бъде дерогирана (т.е. действието й да бъде отстранено и положението на подсъдимия да бъде влошено) от съответен протест на прокурора или съответна жалба на частния обвинител, а по дела от частен характер – съответна жалба на частния тъжител. 

Протестът и жалбата следва да е съответен, което означава, че в него трябва да се съдържа искане за влошаване на положението – за увеличаване на наказанието, за прилагане на закон за по тежко наказуемо престъпление, за отмяна на оправдателна присъда или за отмяна на освобождаването от изтърпяване на наказанието.
## **Образуване на въззивно производство.** 
По принцип всички контролни производства (въззивно и касационно) преминават през два етапа:

1. производство в съда, чийто акт се атакува и
1. производство във въззивната, респ. касационната инстанция. 

Производството в съда, чийто акт се атакува, е свързано с администриране на жалбата или протеста. Това администриране е проверка дали жалбата отговаря на изискванията на закона и ако отговаря се връчва препис на другата страна, която може да отговори. След като приключат тези действия делото се изпраща на въззивната инстанция. 

Производството пред въззивната инстанция се образува по протест на прокурора или по жалба на страните – чл. 318, ал. 1 НПК. За образуването на въззивното производство не е необходим нарочен съдебен акт. С постъпването на делото във въззивната инстанция въззивното производство е образувано. Независимо от характера на делото – от общ или от частен характер. За образуване на въззивното производство е необходим конкретен субект на правото, който да атакува присъдата.

По нашето право жалбата и протестът не са предпоставка за конституирането на даден участник като страна във въззивното производство. Жалбата и протестът се явяват само основание да се пренесе разглеждането на делото от първата във въззивната инстанция. С други думи, ако има протест от прокурора, с това той не се конституира като страна във въззивната инстанция. След като се пренесе разглеждането на делото от първата инстанция във въззивната страните са същите като в първата инстанция.

Жалбата и протестът имат суспенсивен (осуетява влизането на присъдата в сила и съответно изпълнението й) и деволотивен ефект (делото да се пренесе за разглеждане в следващата инстанция).
### Право на жалба или протест 
Като предпоставка за обжалване е наличието на накърнен правен интерес. Гражданите, страни в процеса, имат право да атакуват присъдата при условие, че е накърнен техен личен интерес или интерес на страната, която представляват (за защитника и повереника). Гражданите, страни в процеса могат да подават жалба срещу присъдата независимо дали са взели или не са взели участие при разглеждане на делото в първата инстанция.

Прокурорът има право да атакува неправилна присъда, независимо чий интерес е накърнен – държавен (обществен) или личен на някоя от страните. Субект на правото да се протестира присъдата е прокурорът. Това означава, че може да атакува присъдата всеки прокурор от съответната прокуратура, а не само този, който е участвал в съдебното заседание и след това е постановена присъдата. Обичайно това е прокурорът, който е участвал при разглеждане на делото на първата инстанция. Може да протестира присъдата и всеки горестоящ прокурор (само съдиите са неизменни в своята дейност, прокурорите са взаимнозаменяеми в дейността си).
### Прокурор
Прокурорът подава протест, когато намери, че постановената присъда е неправилна – чл. 318, ал. 2 НПК. Прокурорът може да протестира всяка присъда, на всяко основание, във всичките й части и по отношение на всички лица. Прокурорът може да обжалва както оправдателна, така и осъдителна присъда. Прокурорът може да протестира както в полза на обвинението, така и искане да се облекчи положението на подсъдимия.

Правото на прокурора да протестира е неограничено и в друг смисъл: неговото право не е в зависимост от обвинителния акт по делото, нито от позицията, която е заел при разглеждане на делото, нито от бележките и възраженията, исканията, които е направил или не в първата инстанция.

С новия НПК до 2010 г. правото на прокурора беше ограничено чрез установяване на преклудиране на неговите искания. Прокурорът не може да протестира присъда, ако тя е постановена в съответствие с неговите искания. Това беше процесуална преклузия и има стимулиращо въздействие върху прокурорите.
### Подсъдим
Подсъдимият може да обжалва присъдата във всичките й части. Той може да я обжалва и само относно мотивите и основанията за оправдаването му – чл. 318, ал. 3 НПК. Подсъдимият може да обжалва всяка присъда във всичките й части и на всички основания. Свободата на подсъдимия да обжалва е гарантирана със забраната да се влошава положението му.

Принципно правило (поради липса на интерес) е, че подсъдимият не може да обжалва оправдателна присъда. Има две хипотези, когато това е възможно:

По делото е предявен граждански иск, присъдата е с оправдателен диспозитив, но е осъдителна в гражданската й част. Подсъдимият ще обжалва именно тази част на оправдателната присъда. Не е предявен граждански иск, а присъдата е оправдателна. В тази хипотеза подсъдимият може да обжалва мотивите и основанията за оправдаването му, когато съдът е приел, че извършеното деяние не е престъпление, но е граждански деликт. Неговият правен интерес в този случай е, че пострадалият ще изчака присъдата да влезе в сила и ще заведе осъдителен иск пред гражданския съд по реда на ГПК. А присъдата е задължителна за гражданския съд – чл. 300 ГПК, относно това дали е извършено деяние, неговата противоправност и виновността на дееца. Подсъдимият обжалва например, че деянието е случайно, а случайното деяние не е и деликт. Задочно осъденият подсъдим също има право да обжалва присъдата.
### Частен обвинител
Частният тъжител и частният обвинител могат да обжалват присъдата, ако са накърнени техните права и законни интереси. Те не могат да обжалват присъдата, ако тя е постановена в съгласие с направените от тях искания – чл. 318, ал. 4 НПК.

Частният обвинител може да обжалва всяка присъда, на всички основания и във всичките й части при условие, че са накърнени негови права и законни интереси. Може да обжалва в това си качество само наказателната част на присъдата, не и гражданската. 
### Граждански ищец и граждански ответник
Гражданският ищец и гражданският ответник могат да обжалват присъдата само относно гражданския иск, ако са накърнени техните права и законни интереси – чл. 318, ал. 5 НПК. Гражданският ищец и гражданският ответник могат да обжалват присъдата само в гражданската й част и само ако са накърнени техни интереси, независимо дали тя е осъдителна или оправдателна. Тези лица не могат да обжалват присъдата във връзка с наказателната отговорност и наказанието.

### Защитници и повереници
Жалби могат да подават и защитниците и поверениците – чл. 318, ал. 6 НПК. **Това е единствената разпоредба в НПК, който дава самостоятелни права на поверениците. Поради това в теорията се приема, на основата НПК – отм., те са субекти на процеса и страни в съдебната фаза.**

За подаване на жалбата е достатъчно защитникът и повереникът да е бил редовно упълномощен за първата инстанция или изрично за това действие. Редовно упълномощения защитник за първата инстанция може да подава жалба, независимо че не е взел участие в нея.

Нещо повече – защитникът може да обжалва присъдата въпреки волята на подсъдимия, когато той настоява, че не желае неговата присъда да бъде обжалвана. Законовата разпоредба създава самостоятелно право за защитника и повереника.

Сложният проблем е когато защитникът счита, че присъдата е правилна и няма основание, на което да бъде обжалвана, а подсъдимият настоява да се обжалва присъдата. Единият вариант е подсъдимият да оттегли пълномощното и да си търси друг защитник. Другият вариант, ако не го е оттеглил, е за да остане защитникът самостоятелна страна, но и да не престане да бъде защитник, той ще помогне фактически за написването на жалбата, но няма да я подпише. Ще започне въззивното производство, а адвокатът не може да откаже да участва в него, ако не е съгласен с жалбата, понеже страните се конституират същите като в първата инстанция след подаване на жалбата. Защитникът има право да обжалва само в интерес на подсъдимия. Защитникът няма право да оттегля подадена жалба без съгласието на подсъдимия – чл. 324, ал. 2 НПК.
## **Срок и ред за подаване на жалбата и протеста**
### Срок за подаване на жалбата и протеста
Жалбата и протестът се подават в петнадесетдневен срок от обявяването на присъдата – чл. 319, ал. 1 НПК. Когато по делото в този срок не са изготвени мотивите се подава бланкетна жалба или протест за да се спази срокът.

Противоречие между тази разпоредба и чл. 308, ал. 2 НПК – по дела, които представляват фактическа и правна сложност, мотивите могат да бъдат изготвени и след обявяване на присъдата, но не по-късно от шестдесет дни.

Този срок по своя характерът е преклузивен, видно от разпоредбата на чл. 323, ал. 1, т. 2 НПК – жалбата и протестът се връщат, ако не са подадени в този срок. По нашето право е недопустим отказ от право на обжалване. Такъв отказ, дори да е направен и независимо как е направен, не може да породи правни последици. Въпреки направения отказ, ако не е изтекъл срокът за обжалване, страната може да обжалва или протестира.
### Ред за подаване на жалбата и протеста
Жалбата и протестът се подават чрез съда, който е постановил присъдата – чл. 319, ал. 2 НПК. Това е първоинстанционният съд – районен или окръжен (специализиран наказателен) съд в зависимост от правилата за родовата подсъдност.

### Форма и съдържание на жалбата и протеста
**Форма на жалбата**. Жалбата и протестът са писмени. Жалбата и протестът се подписват от подателя – чл. 320, ал. 3 НПК. Към жалбата и протеста се прилагат преписи според броя на заинтересованите страни – чл. 320, ал. 5 НПК.

**Съдържание на жалбата и протеста.** В тях се посочват: съдът, до който се подават; от кого се подават и какво искане се прави. В жалбата и протеста се посочват неизяснените обстоятелства и доказателствата, които следва да се съберат и проверят от въззивния съд – чл. 320, ал. 1 НПК.

С жалбата и протеста не могат да се правят възражения за допуснати съществени нарушения на процесуалните правила в досъдебното производство, с изключение на тези, свързани с допускане, събиране, проверка и оценка на доказателствата и доказателствените средства – чл. 320, ал. 2 НПК.

Това е ограничение, свързано с преклузията за допуснати на досъдебното производство отстраними съществени процесуални нарушения (най-късния момент за тях е разпоредителното заседание).

До даване ход на делото в съдебно заседание страните могат да правят допълнителни писмени изложения за допълване на доводите, посочени в жалбата и протеста – чл. 320, ал. 4 НПК.
### Присъединяване към жалбата на друг подсъдим
Когато по делото са привлечени да отговарят няколко подсъдими като съучастници, всеки от тях може да се присъедини към вече подадената жалба, като направи устно или писмено искане за това до даване ход на делото – чл. 320, ал. 6 НПК. Касае се само за съучастници, а не за други. Това правило е само за подсъдими, а не и за другите страни, м това число и защитника. Срокът е до даване на ход на делото във въззивната инстанция.

### Проверка за допустимост и редовност на жалбата и протеста
Тази проверка се извършва от съдията-докладчик от първоинстанционния съд (per argumentum на чл. 323 НПК) и тя е предварителна дейност, която следва да установи „годността” на подадената жалба и протест да предизвикат въззивна проверка на първоинстанционната присъда. При нея се извършва проверка на жалбата и протеста с оглед съответствието им на формалните изисквания за допустимост и редовност. Компетентният орган не разглежда по същество подадената жалба и протест. Тази проверка не обвързва въззивния съд и той също може да направи проверка за допустимост и редовност на подадените жалба и протест.

### Връщане на жалбата и протеста
Съдия от първоинстанционния съд връща жалбата и протеста, когато не отговарят на изискванията за форма и съдържание и ако в седемдневен срок от поканата пропускът или несъответствието не бъде отстранено; не са подадени в законоустановения срок и не са подадени от лице, което има право на жалба или протест – чл. 323, ал. 1 НПК. Връщането на жалбата и протеста подлежи на обжалване по реда на тази глава – чл. 323, ал. 2 НПК. 

Това е правомощие само на съдията от първоинстанционния съд. При стриктно тълкуване това означава, че съдия от въззивния съд няма такова правомощие. Понякога на практика това правомощие се упражнява и от съдия от въззивния съд.
### Администриране на жалбата и протеста от първоинстанционния съд. Изпращане на делото на въззивната инстанция
След проверката за допустимост и редовност на жалбата и протеста първоинстанционният съд извършва администрирането им. Администрирането включва две групи действия – съобщаване на другите страни за постъпилите жалба или протест и изпращане на материалите на въззивния съд. Във връзка със съобщаването на страните следва да се разгледат и възможността за писмени възражения на страните срещу подадената жалба или протест. 

**Съобщение за постъпила жалба или протест.** Съдът, чрез който е подадена жалбата или протестът, незабавно съобщава за това на заинтересованите страни, като им изпраща преписи от тях – чл. 321 НПК.

**Писмени възражения на страните.** Страните могат да подават писмени възражения срещу подадената жалба или протест до даването ход на делото пред въззивната инстанция – чл. 322 НПК.

**Изпращане на делото на въззивната инстанция.** Делото, заедно с постъпилите жалби, протести и възражения, се изпраща на въззивната инстанция, след като изтече срокът за обжалване и протестиране (този по чл. 319, ал. 1 НПК) – чл. 325 НПК.

Технически възраженията на страните не могат да постъпят в първоинстанционния съд, ако жалбата или протеста са подадени към края на петнадесетдневния срок по чл. 319, ал. 1 НПК.
### Оттегляне на жалбата и протеста
Жалбата и протестът могат да бъдат оттеглени от жалбоподателя и от прокурора, който участва в заседанието на въззивната инстанция, до започване на съдебното следствие, а ако такова не се провежда – до започване на съдебните прения. Протестът може да бъде оттеглен и от прокурора, който го е подал, до образуване на производството пред въззивната инстанция – чл. 324, ал. 1 НПК.

Защитникът не може да оттегли жалбата си без съгласието на подсъдимия, а поверениците – без съгласието на техните доверители – чл. 324, ал. 2 НПК. В тези случаи въззивният съд се произнася в закрито заседание – чл. 326 НПК. Това правомощие е само на въззивния съд.
## **Доказателства пред въззивната инстанция**
Въззивният съд също извършва подготвителни действия за разглеждане на делото в съдебно заседание на въззивната инстанция. Това може да се обособи като самостоятелен стадий във въззивната инстанция, подобно на първата инстанция.

Едно от най-важните действия в този стадий е допускането на доказателства пред въззивната инстанция – чл. 327 НПК.
### Видове доказателства пред въззивната инстанция
По нашия НПК е установено правилото, че във въззивната инстанция се допускат всички доказателства – чл. 315 НПК. 

В текста на чл. 315 НПК употребената дума „доказателства” не следва да се тълкува буквално. В случая не става въпрос за доказателства, а за материали, които биха могли да послужат като доказателства, но след като в съдебното заседание на въззивната инстанция бъдат събрани и проверени по реда на НПК. Става въпрос за възможност да се представят всякакви вещи, предмети, книжа, които след като бъдат събрани и проверени, ще послужат като веществени доказателства; да се представят документи, които след като се съберат и проверят, ще послужат като писмени доказателства. Възможно е да се направят искания за нови следствени действия – разпити, експертизи и други.

Разпоредбата следва да се тълкува разширително като се има предвид, че става въпрос не само за допустимостта на всички доказателства, но и за допускане на всички доказателствени средства.
### Допускане на доказателства
Производство по допускане на доказателства. Допускането на исканите доказателства се решава в закрито заседание, а когато съдът намери за необходимо – в разпоредително заседание с призоваване на страните – чл. 327, ал. 1 НПК.

Новото от 2011 г. е възможността за провеждане на разпоредително заседание с призоваване на страните. Неясно защо е употребен терминът „разпоредително заседание”. Разпоредителното заседание не е синоним на открито съдебно заседание. Закритото заседание също е разпоредително. Съдът е въззивният съд. До изменението на чл. 327, ал. 1 НПК през 2011 г. това беше изрично указано.

Допускането на доказателствата и доказателствените средства от въззивната инстанция става по абсолютно същите правила, както на първата инстанция. Когато се допускат доказателства се отговаря на въпроса дали са относими, т.е. имат връзка с предмета на доказване и могат да допринесат за изясняването му, а когато се допускат доказателствени средства – дали са допустими, т.е. предвидени в НПК.

Поставя се въпросът – може ли въззивният съд да събира доказателства служебно и когато не са направени искания за това? Отговорът е положителен. Това следва от разпоредбата на чл. 107, ал. 2 НПК – съдът събира доказателствата по направените от страните искания, а по свой почин – когато това се налага за разкриване на обективната истина. Този текст се намира в общата част на закона, затова следва да се приложи за всички стадии на наказателния процес, стига НПК да не предвижда друго, а за въззивната инстанция НПК не предвижда друго. На практика продължава да се решава противоречиво въпроса дали въззивния съд може да допуска и да събира и да проверява доказателствен материал служебно.

**Разпит на подсъдимия.** Съдът се произнася по необходимостта от разпит на подсъдимия – чл. 327, ал. 2 НПК. Въпросът да се разпита ли повторно подсъдимият трябва да се реши служебно, независимо дали е направено такова искане в жалбата или протеста. Разпоредбата на чл. 327, ал. 2 НПК е императивна норма.

**Разпит на свидетели и вещи лица.** Свидетелите и вещите лица, разпитани в първоинстанционния съд, се допускат във въззивната инстанция, ако съдът приеме, че е необходим техният повторен разпит, или когато техните показания или заключения ще се отнасят до новооткрити обстоятелства – чл. 327, ал. 3 НПК.Нови свидетели и вещи лица се допускат, когато съдът счете, че техните показания или заключения ще имат значение за правилното решаване на делото – чл. 327, ал. 4 НПК.Критерият, от който се ръководи съдът е даден в чл. 327, ал. 3 НПК – когато техните показания или заключения ще се отнасят до новооткрити обстоятелства. За разпита на нови свидетели и назначаване на нови експертизи съдът преценява с оглед на критерия в чл. 327, ал. 4 НПК – ще имат значение за правилното решаване на делото.

**Срокове за искането за събиране на нови доказателства.** В разпоредбата на чл. 320, ал. 1, изр. 3 НПК е указано, че в жалбата или протеста следва да се посочат и доказателствата, които следва да се съберат и проверят – в жалбата и протеста се посочват неизяснените обстоятелства и доказателствата, които следва да се съберат и проверят от въззивния съд.

Новото е от 2011 г., с което се отмени чл. 327, ал. 5 НПК – страните могат да представят нови писмени и веществени доказателства до даване ход на делото. Тук има ограничение само за писмени и веществени доказателства. На практика се поставя въпросът – докога страните могат да представят доказателства във въззивната инстанция? С други думи, какъв е характерът на този срок или могат ли страните да представят доказателства и след като са депозирали жалбата или протеста. 

Отговорът на този въпрос е категоричен – може и той произтича от разпоредбата на чл. 107, ал. 4 НПК – не може да се откаже събирането на доказателства само защото искането не е направено в определен срок. Следователно срокът е инструктивен – организационен и дисциплиниращ.

Тази разпоредба се намира в Общата част на НПК и затова намира приложение в хода на целия процес освен ако няма разпоредба, която да дерогира приложението му. Нещо повече, страните могат да поискат допускане на доказателства и след като е даден ход на делото – по време на съдебното заседание и дори по време на съдебните прения и последната дума на подсъдимия.
## **Ред за разглеждане на делото от въззивната инстанция**
Въззивната жалба и протест се подават чрез първоинстанционния съд – чл. 319, ал. 2 НПК, които извършва и администриране на същите. След това делото се изпраща на въззивната инстанция – чл. 325 НПК. Това са действията в първоинстанционния съд.

След пристигане на делото във въззивния съд той също извършва подготвителни действия за разглеждане на делото в съдебно заседание на въззивната инстанция. Това може да се обособи като самостоятелен стадий във въззивната инстанция, подобно на първата инстанция.
### Подготвителни действия за разглеждане на делото в съдебно заседание
Едно от най-важните действия в този стадий е допускането на доказателства пред въззивната инстанция – чл. 327 НПК, за което стана дума в предходния въпрос. Извършват се и други действия, които подготвят провеждането на съдебното заседание на въззивната инстанция.

### Насрочване на съдебното заседание на въззивната инстанция
Когато делото е подсъдно на този съд и жалбата и протестът са допустими и редовни, въззивният съд насрочва съдебно заседание на въззивната инстанция. С оглед на процесуална икономия насрочването на съдебното заседание на въззивната инстанция следва да се съчетае с произнасянето на въззивния съд по допускането на доказателствата.

### Призоваване
Страните и другите лица, които следва да вземат участие във въззивното производство, се призовават по реда на чл. 178 – 182, освен ако датата за разглеждане на делото им е съобщена от първата инстанция – чл. 328 НПК.

### Съдебно заседание във въззивна инстанция 
За разлика от съдебното заседание на първа инстанция, което има 5 етапа (действия по даване ход на делото, съдебно следствие, съдебни прения, последна дума на подсъдимия и постановяване на присъдата), съдебното заседание във въззивната инстанция има един допълнителен етап (шести) – доклад на съдията-докладчик – чл. 331 НПК. 

Новият етап (в сравнение с етапите на съдебното заседание на първа инстанция) е разположен след действията по даване ход на делото и преди съдебното следствие.

Разграничаването и правната уредба на етапите на съдебното заседание на въззивната инстанция не са така ясно очертани, както в първоинстанционното производство (всеки в отделен раздел), и това произтича от правната техника на регламентиране на въззивното производство (уреждат се само особеностите на производството, а за неуредените въпроси се прилагат правилата за производството пред първата инстанция – чл. 317 НПК).
### Действия по даване ход на делото
След откриване на съдебното заседание съдът изслушва страните за даване ход на делото и се произнася по направените искания, бележки и възражения – чл. 330 НПК.

**Участие на страните в съдебно заседание.** Участието на прокурора в съдебното заседание на въззивна инстанция по дела от общ характер е винаги задължително – чл. 329, ал. 1 НПК.

Присъствието на подсъдимия, който е обвинен за тежко престъпление също е задължително (чл. 329, ал. 2 НПК) с изключение, когато производството по отношение на него е задочно. Хипотезите на чл. 269, ал. 3 НПК могат да възникнат и във въззивното производство. 

За въззивната инстанция важи и разпоредбата на чл. 269, ал. 2 НПК – съдът може да разпореди подсъдимият да се яви и по дела, по които присъствието му не е задължително, когато това е необходимо за разкриване на обективната истина. 

Неявяването на другите страни, ако това неявяване е без уважителни причини, не е пречка за даване ход на делото – чл. 329, ал. 3 НПК. 

В практиката ВКС приема, че ако страната не е била редовно призована, а на делото е даден ход, винаги ще е налице съществено процесуално нарушение. Същото е, когато страната е била редовно призована, посочила е уважителни причини за неявяването си и въпреки това съдът е разгледал делото. По даването на ход на делото в съдебното заседание страните се изслушват. Съдът дава ход на делото с определение.

**Произнася по направените искания, бележки и възражения** – чл. 330 НПК. Когато има направени искания, бележки и възражения въззивният съд е длъжен да се произнесе по тях, включително и нови доказателствени искания. Това правомощие е потвърждение за липсата на преклузия за доказателствените искания на страните в наказателното производство.
### Доклад на съдията-докладчик
Разглеждането на делото започва с доклад на съдията-докладчик – чл. 331, ал. 2 НПК. В доклада се излага същността на присъдата и съдържанието на жалбите, протестите и възраженията, както и допуснатите доказателства – чл. 331, ал. 3 НПК.

С доклада на съдията-докладчик се очертават границите, в които ще се развие въззивното заседание по същество. По този начин става ясно за страните (а и за публиката в залата) какво се атакува в първоинстанционната присъда, коя страна от какво не е доволна от този акт, какви аргументи излага всяка страна за неправилността на присъдата и възраженията срещу аргументите на другите страни, както и какви доказателства са допуснати в това производство. 
### Съдебно следствие
При провеждане на съдебно следствие съдът може да използва всички способи за събиране и проверка на доказателствата – чл. 332 НПК.

Разпоредбата на чл. 332 НПК, който урежда съдебното следствие, не съдържа в себе си никакво правило, което е специфично за въззивната инстанция. Правилата за провеждането на съдебно следствие пред въззивната инстанция не се различават от тези, които важат пред първата инстанция. Това произтича от препращащата норма на чл. 317 НПК и липсата на особени правила.

Съдебното следствие във въззивната инстанция е факултативен етап – когато няма допуснати нови доказателства, не е необходимо да се провежда. То по принцип е непълно. Въззивният съд, въпреки предоставената от чл. 327 НПК възможност, не повтаря изцяло всички процесуални действия по събирането и проверката на доказателствата, които са извършени в първата инстанция. Това е изключение от принципа на непосредственост (чл. 18 НПК). Въззивният съд произнася своето решение на базата на доказателствен материал, който не е събрал и проверил лично. Той изгражда своето убеждение на основата на събраните в първата инстанция доказателства и доказателствени средства. Това е особеност на въззивното производство.
### Съдебни прения и последна дума на подсъдимия
**Съдебни прения.** В съдебните прения се излагат съображения по постановената присъда, по съществото на обвинението и по мярката за неотклонение по реда на чл. 291, ал. 2 – чл. 333, ал. 1 НПК.** Редът, по който се произнасят речите е същият, както при съдебните прения в първата инстанция.

При съдебните прения страните излагат съображенията си за правилността на присъдата и за същността на обвинението. Със съдебните прения страните предлагат на решаващия орган своето виждане за решаване на въпросите, по които той следва да се произнесе съобразно с правомощията си (своеобразно проекто-решение, съобразено с функцията си в производството).

Вземането на отношение по мярката за неотклонение е с оглед на задължението на съда за произнасяне по нея съгласно чл. 340, ал. 3 – 5 НПК.

**Последна дума на подсъдимия.** След завършване на съдебните прения председателят дава на подсъдимия последна дума – чл. 333, ал. 2 НПК.

Когато подсъдимия не присъства в съдебното заседание този етап не се провежда. Това не е съществено процесуално нарушение.
### Постановяване на решението или нова присъда
**Съдържание на решението на въззивната инстанция.** В решението си въззивната инстанция посочва: по чия жалба или протест се е произнесла, основното съдържание на присъдата, жалбата и протеста, кратко съдържание на доводите, изложени от страните в съдебното заседание, и решението си по жалбата или протеста – чл. 339, ал. 1 НПК.

Когато потвърди присъдата, въззивната инстанция посочва основанията, поради които не приема доводите, изложени в подкрепа на жалбата или протеста – чл. 339, ал. 2 НПК.

**Срок за изготвяне и обявяване на решението.** Решението на въззивната инстанция заедно с мотивите се изготвя не по-късно от тридесет дни от съдебното заседание, в което делото е обявено за решаване, а при фактическа и правна сложност не по-късно от шестдесет дни – чл. 340, ал. 1 НПК.

Решението заедно с мотивите се обявява в съдебно заседание с призоваване на страните или им се съобщава писмено, че е изготвено – чл. 340, ал. 2 НПК. Когато въззивната инстанция постановява нова присъда, прилагат се изискванията на чл. 305 – чл. 339, ал. 3 НПК.

**Произнасяне по мярката за неотклонение и другите мерки за процесуална принуда.** Със ЗИД на НПК, обн., ДВ, бр. 42 от 9 юни 2015 г., се направи промяна в реда за произнасянето по мярката за неотклонение и другите мерки за процесуална принуда във въззивната инстанция, което е регламентирано изрично в новата разпоредба на чл. 340, ал. 3 НПК. По силата на чл. 317 НПК приложение във въззивното производство намират и правилата на чл. 270 и 309 НПК. 

Когато постанови подлежащо на касационна проверка решение, с което на основание чл. 337, ал. 2 се изменя осъдителна присъда и се определя наказание лишаване от свобода, изтърпяването на което не е отложено по чл. 66 от Наказателния кодекс, или друго по-тежко наказание, съдът се произнася по мярката за неотклонение, като прилага съответно правилата за първата инстанция (чл. 309, ал. 2 или 3 НПК) – чл. 340, ал. 3 НПК. Определението на въззивния съд по мерките подлежи на обжалване и протестиране пред Върховния касационен съд.

**Действия по привеждане в изпълнение на наказанието при окончателно решение.** Със ЗИД на НПК, обн., ДВ, бр. 42 от 9 юни 2015 г., се въведе нов механизъм за привеждане в изпълнение на окончателно решение по чл. 337, ал. 2 НПК, с което се изменя осъдителна присъда и се определя наказание лишаване от свобода, което не е отложено по чл. 66 НК, или друго по-тежко наказание – чл. 340, ал. 4 НПК. Това важи само за привеждане в изпълнение на наложеното наказание, а не за привеждане в изпълнение на цялата присъда. 

Когато постанови такова окончателно решение (т.е. не подлежи на касационна проверка) въззивният съд изпраща незабавно препис от решението на прокурора. Получилият препис от влязлото в сила решение прокурор от съответната на въззивния съд прокуратура може да разпореди привеждането на лицето в съответния или в най-близкия до седалището на съда затвор. В тези случаи издалият разпореждането прокурор уведомява първоинстанционния прокурор, който предприема действие по изпълнение на присъдата след получаването ѝ от съда – чл. 340, ал. 5 НПК.

## План и най-важното от темата

1. Обща характеристика на въззивното производство
   1. Същност на въззивното производство - не е пълен визив - има правомощия да отмени и да реши.
   2. Предмет на въззивна проверка - решения/присъди и определения и разпореждания определение в 341, ал. 1 НПК.
   3. Предели на въззивна проверка - Въззивната проверка се извършва не в рамките на подадените жалби и протести, а по повод на тях. Ревизионното начало осигурява служебно проверката на цялото производство и цялата присъда
   4. Доказателства, които се допускат във въззивната инстанция - Във въззивната инстанция се допускат всички доказателства, които могат да са събрани по предвидения в този кодекс ред – чл. 315 НПК.
   5. Установяване на нови фактически положения - Въззивният съд може да установява нови фактически положения – чл. 316 НПК. 
   6. Забраната за влошаване на положението на подсъдимия (забраната за reformation in pejus)
2. Образуване на въззивно производство. 
   1. Право на жалба или протест - само ако е накърнен техен интерес и без значение дали са участвали в първата инстанция
   2. Прокурор - подава протест - може да обжалва и в полза на подсъдимия
   3. Подсъдим - може да обжалва във всички части и на всички основания - дори и оправдателна при граждански иск или граждански деликт.
   4. Частен обвинител
   5. Граждански ищец и граждански ответник - само в частта за гражданския иск.
   6. Защитници и повереници
3. Срок и ред за подаване на жалбата и протеста
   1. Срок за подаване на жалбата и протеста - 15 дни от прочитане на жалбата.
   2. Ред за подаване на жалбата и протеста - чрез съда постановил присъдата
   3. Форма и съдържание на жалбата и протеста - писмена форма.
   4. Присъединяване към жалбата на друг подсъдим - до даване ход на делото във въззивна
4. Доказателства пред въззивната инстанция
   1. Видове доказателства пред въззивната инстанция - всички доказателства
   2. Допускане на доказателства
5. Ред за разглеждане на делото от въззивната инстанция
   1. Подготвителни действия за разглеждане на делото в съдебно заседание
   2. Насрочване на съдебното заседание на въззивната инстанция
   3. Призоваване
   4. Съдебно заседание във въззивна инстанция 
   5. Действия по даване ход на делото
   6. Доклад на съдията-докладчик
   7. Съдебно следствие
   8. Съдебни прения и последна дума на подсъдимия
   9. Постановяване на решението или нова присъда

