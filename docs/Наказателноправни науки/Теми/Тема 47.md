---
title: Въпрос 47
---
# **Въпрос 47. Осигуряване на гражданите право на защита. Процесуални гаранции за правото на защита.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2047.mp3" type="audio/mpeg">
        </audio>
    </div>

## **Осигуряване на гражданите право на защита.**
### Уредба на правото на защита
Правото на защита не е познат в правото и практиката на Европейския съд на правата на човека. Използват се термините "право на справедлив съдебен процес" и "право на надлежна съдебна процедура". За да отговаря едно наказателно производство на изискванията за надлежна съдебна процедура, е задължително да включва следните процесуални гаранции за осигуряване на защита на участващите в производството лица.

На първо място: равни права на страните за достъп до материалите по делото, за участие в процеса по доказване, на възможност за противопоставяне на доводите на насрещната страна, на възможност за призоваване на свидетели.

С това се осигурява контрадикторността на наказателния процес. След това е необходимо на обвиняемия да бъде осигурена възможност да дава обяснения винаги когато намери за необходимо, като във всички случаи отказът да дава обяснения не може да се оценява в негова вреда! Необходимо е да бъде осигурено лично да осигурява своята защита чрез избран от него защитник, а в случаите, когато не разполага със средства, да му бъде осигурен безплатен такъв.

При нас правото на защита е конституционно гарантирано в чл. 32, 56, чл. 122 от КРБ.

Чл. 32.(1) Личният живот на гражданите е неприкосновен. Всеки има право на защита срещу незаконна намеса в личния и семейния му живот и срещу посегателство върху неговата чест, достойнство и добро име.

Чл. 56. Всеки гражданин има право на защита, когато са нарушени или застрашени негови права или законни интереси. В държавните учреждения той може да се явява и със защитник.

Чл. 122. (1) Гражданите и юридическите лица имат право на защита във всички стадии на процеса. (2) Редът за упражняване правото на защита се определя със закон.

В НПК се съдържа в чл. 15.

Право на защита 

Чл. 15. (1) Обвиняемият има право на защита.

(2) На обвиняемия и на другите лица, които участват в наказателното производство, се предоставят всички процесуални средства, необходими за защита на техните права и законни интереси. 

(3) Съдът, прокурорът и разследващите органи разясняват на лицата по ал. 2 техните процесуални права и им осигуряват възможност да ги упражняват. 

(4) На пострадалия се осигуряват необходимите процесуални средства за защита на неговите права и законни интереси.
### Законодателна техника и някои бележки по законовата регламентация на чл. 15 нпк.
Налице е законодателна непрецизност в чл. 15, ал. 1 НПК, където се казва, че обвиняемият има право на защита, а по ал. 2 на обвиняемия и на другите лица се предоставят средства за защита на техните права и законни интереси. От своя страна, ал. 4 създава повече трудности, отколкото разрешения - имаме законодателна непоследователност и неприцизност, доколкото пострадалият няма право на защита (ал. 4 е прокарана като текст от лобита, самият текст не изхожда от законодателната комисия).

От чл. 15 се разбира, че само обвиняемият има право на защита, а в чл. 2 се споменава правото за защита, но се говори и за средство на защита, което е различно от осигуряването на право на защита. Поради това следва да се приеме, че чл. 15, ал. 4 е излишен.

Чл. 15, ал. 3 НПК също обективира законодателна неприцизност, доколкото задължението за разясняване на правата на гражданите е самостоятелна процесуална гаранция за защита на техните права и законни интереси, поради което следва да се отдели в отделен текст, разпоредба на НПК, така както законодателят е постъпил при уредбата на другите две основни процесуални гаранции – презумпцията за невиновност по чл. 16 НПК и неприкосновеността на личността по чл.17 НПК.

Според проф. Павлов „правото на защита е предоставяната и осигурена от закона възможност за гражданите и ЮЛ активно да участват в наказателния процес в защита на свои права.“ Изводите от тази дефиниция: 

Всички граждани и ЮЛ притежават процесуални права, които да осигурят активното им участие в процеса, но право на защита имат само гражданите и ЮЛ, които притежават процесуални права и които им осигуряват участие в процеса, но в защита на свои материални права и законни интереси. 

Право на защита имат само гражданите, които защитават свои материални права – живот, свобода, достойнство, собственост – това са обвиняемия, пострадалия, ЧО, частния тъжител, ощетеното ЮЛ, гражданския ищец и гражданския ответник. Като изключение право на защита има и свидетеля по правилата чл. 123 НПК. 

Гражданите които защитават чужди права – защитника и повереника, нямат право на защита, защото упражняват процесуалните си права не в защита на свои а в защита на чужди права и законни интереси. Гражданите които технически подпомагат дейността на ДО също имат процесуални права, но нямат право на защита, защото те упражняват процесуалните си права за да подпомагат органа за разкриване на обективната истина.
### Съдържание на принципа
Право на защита – това е призната и осигурена от закона възможност на гражданите и ЮЛ, които защитават свои материални права и законни интереси, активно да участват в наказателния процес.

Възможно е защитникът да обжалва присъдата самостоятелно, независимо от съгласието на подсъдимия, ако му се наруши или не му се предостави право по закона. Последният има процесуални права чрез института на съществените процесуални нарушения, а не чрез правото на защита.

Правото на защита се отнася до гражданите и ЮЛ, които защитава не други, а свои лични материални права и законни интереси, поради което нарушаването на правата на онези участници в наказателния процес, които не защитават свои материални права и законни интереси се брани чрез института на съществените процесуални нарушения – пример със защитника. Ето защо защитникът, който разполага с редица процесуални права, няма право на защита.

Правото на защита е диспозитивно публично право, защото защитата на отделния индивид е в обществен интерес. Интересите на държавата и обществото са хармонично насочени, защото обществото и държавата е важно да се осъждат тези лица, които действително са извършили престъпления. Диспозитивно е, защото упражняването му зависи само и единствено от волята на неговия носител.

Правото на защита като процесуално право и процесуален институт осигурява защита на материални права на живот, чест, собственост, достойнство, неприкосновеност на личността и прочие.

Правото на защита е едно сложно право, тъй като се изразява чрез предоставяне на един цял обем от права, чрез упражняването на които се упражнява и самото право на защита. Чл. 55 НПК – права на обвиняемия, чл. 75 - права на пострадалия, чл. 87 - правата на гражданския ищец. 
### Разграничения
**Правото на защита е различно от правата, които са обект на защита**. Правото на защита е процесуално право по своето естество, а правата, които са обект на защита са материални права.  Процесуалните права, чрез които се изразява правото на защита са също обект на защита. Но процесуалните права се правят чрез института на съществените процесуални нарушения - например, процесуалното ми право да се запозная с материалите по делото, но ако не ми ги предоставят ще има съществено процесуално нарушение. Чрез правото на защита се защитават материални права и законни интереси, а чрез института на същественото процесуално нарушение се бранят от нарушаване процесуалните права на гражданите.

**Правото на защита е различно от средствата за защита**. Правото на защита е осигурената от закона възможност за активно участие в процеса. А как се осигурява тази възможност за активно участие – чрез предоставяне средствата за защита. Средствата за защита са начините или способите, предвидени в НПК, за упражняване на процесуалните права. Например, предвиденото право е за подаване на жалба, а средството за упражняване на това право е жалбата. Правото на защита и средствата за защита са различни правни величини, но винаги функционално свързани помежду си. В правото е азбучно известно, че процесуалните права без процесуалните средства не могат да се приложат – те са безсилни, те са правно нищо. И обратното – процесуалните средства без процесуалните права са напълно безпредметни. Ако лицето има право на защита това значи че има средство за защита, а ако има средство за защита има право на защита ( сега вече разбираме ал. 2) 

**Правото на защита е различно от процесуалните гаранции за правото на защита**. Правото на защита е осигурената от закона възможност за активно участие в процеса, а гаранциите за защита са процесуални правила, които установяват или осигуряват правото на защита. По своето естество гаранциите са процесуални права, т.е. разпоредбите на закона. 

**Правото на защита е различно от функциите в процеса**. В наказателния процес има граждани които имат право на защита и осъществяват функция по защита – обвиняемият и гражданския ответник. В същото време има граждани които имат право на защита, а осъществяват функция по обвинение – пострадалия, ощетено ЮЛ, ЧО, ЧТ, граждански ищец. 
## **Процесуални гаранции за правото на защита**
Правото на защита се отграничава от процесуалните гаранции за правото на защита. Възможност за активно участие в наказателния процес е правото на защита, докато процесуалните гаранции са процесуални правила, които осигуряват или установяват правото на защита – предоставяне на някаква възможност. Държавните органи са длъжни да я предоставят, а лицето само да реши дали да я реализира.

Процесуалните гаранции, които **установяват** правото на защита, са процесуални правила, които предписват процесуални права за гражданите, които имат право на защита. Процесуалните гаранции, които **осигуряват** правото на защита са процесуални права, които установяват задължения за ДО да извърша конкретно действие в полза на лицата, които имат право на защита. 

При процесуалните гаранции, които **установяват** правото на защита, когато не се упражни предвиденото право, това не означава, че не се е реализирало и самото процесуално правило. Не се е реализирало правото, предвидено в правото, но самото правило остава като гаранция за правото. (тоест като не упражним правото, но правилото остава, което значи че макар да не сме го упражнили днес, ще го упражним утре). При процесуалните гаранции, които **осигуряват** правото на защита, неизпълнението на предписаното задължение, точно обратното – означава, че не се е реализирало и самото процесуално правило! Това от своя страна е съществено процесуално нарушение. Разлики между двата вида процесуални гаранции:

Процесуалните гаранции, които **установяват** правото на защита винаги обуславят възникване на процесуални права за субекта на правото на защита, а процесуалните гаранции, които **осигуряват** правото на защита, винаги обуславят възникване на процесуални задължения на държавния орган.

При процесуалните гаранции, които **установяват** правото на защита, нереализирането на създадената с тях възможност за извършване на определено действия не означава, че не се е реализирала самата гаранция. Напротив, не е реализирано правото, а гаранцията, т.е. процесуалното правило остава, за да гарантира това право.

При процесуалните гаранции, които **осигуряват** правото на защита, е точно обратното. При тях неизпълнението на предписано задължение винаги ще означава, че гаранцията не е реализирана, а това е съществено процесуално нарушение.
### Класификация на процесуалните гаранции, които **осигуряват** правото на защита
Процесуални гаранции, които са **задължителни** по всяко наказателно дело и за всеки случай (чл. 99 НПК) и процесуални гаранции, които **не са задължителни**, защото се прилагат при установена от закона лимитирана или нелимитирана дискреция (напр. чл. 224 НПК – „Когато разпоредбите на този кодекс не предвиждат присъствието на обвиняемия, на неговия защитник или на пострадалия и неговия повереник при извършването на съответни действия по разследването, органът на досъдебното производство може да им разреши да присъстват, ако това няма да затрудни разследването.“

Процесуални гаранции, които се отнасят **до всички субекти** на правото на защита (напр. задължение да бъдат призовани за определена процесуална дейност) и процесуални гаранции, които се отнасят до **конкретен субект** (напр. презумпцията за невиновност се отнася само до обвиняемия като родово понятие).

Процесуални гаранции, които намират приложение **във всички стадии и фази на процеса** (напр. неприкосновеност на личността) и процесуални гаранции, които намират приложение само в **конкретен стадий на процеса** (напр. ревизионното начало намира приложение във въззивната инстанция)

Няколко групи процесуални гаранции се обозначават като фундаментални, а именно: неприкосновеност на личността, разясняване правата на гражданите в наказателния процес и презумпцията за невиновност.
### Задължението да се разясняват правата на гражданите
Тази гаранция е установена в чл. 15, ал. 3 НПК и от това правило могат да се направят следните изводи:

Задължението да се разясняват правата на гражданите е задължение на всички държавни органи. Задължението да се разясняват правата на гражданите се отнася до всички граждани, които участват в наказателния процес, а не до гражданите, които имат право на защита.

Разясняването на правата на гражданите следва да бъде преди извършване на съответното действие със субекта – напр. да се разясни на обвиняемия, че има право на защитник, преди да се извърши претърсване и изземване. Няма пречка да се появи необходимост от разясняване на правата и в хода на извършване на самото действие.

Държавните органи са длъжни да разясняват правата на гражданите независимо от изявлението на лицето, че е запозната с правата си. Този извод е верен, защото както е видно от чл. 15, ал. 3 НПК, предписаното задължение е безусловно.

Правилото обаче не означава, че държавният орган е длъжен системно да насочва, да подпомага, да консултира лицето, като по този начин измества ролята на защитника или повереника.

Чл. 15, ал. 3 предписва и още задължение, а това е задължението на държавния орган да осигури възможност за упражняване на тези права. Става въпрос за осигуряване на технически средства и условия (напр. осигуряване на телефон, за да може лицето да се обади на защитника си; средства, за да изготви жалба; помещение, в което да се срещне насаме със защитника си);
### Неприкосновеност на личността
Неприкосновеността на личността е регламентирана в чл. 17 НПК. Неприкосновеност на личността Чл. 17. (1) Спрямо гражданите, които участват в наказателното производство, не могат да се вземат мерки за принуда, освен в случаите и по реда, предвидени в този кодекс. (2) Никой не може да бъде задържан повече от 24 часа без разрешение на съда. Прокурорът може да разпореди задържане на обвиняемия за довеждането му пред съда. (3) За задържането съответният орган е длъжен незабавно да уведоми лице, посочено от задържания. (4) Когато задържаният е чужд гражданин, незабавно се уведомява Министерството на външните работи. (5) Съдът, прокурорът и разследващите органи са длъжни да освободят всеки гражданин, който незаконно е лишен от свобода. 

Видно от тази разпоредба неприкосновеността на личността се отнася до всички граждани, които участват в процеса без значение дали защитават свои или чужди права и законни интереси или само технически подпомагат държавните органи. От анализа на чл. 17 може да бъде направен единственият възможен верен извод, че тази процесуална гаранция намира проявление в три насоки.

На първо място по отношение на гражданите (1)не могат да се приложат мерки за процесуална принуда, които не са законново установени, т.е. не са предвидени в НПК. Никой гражданин не може да се задържа повече от 24 часа без разрешение на съд. Държавните органи са длъжни незабавно да освободят всеки задържан неоснователно в хода на наказателния процес.

(2) Всички мерки за процесуална принуда и мерките за неотклонение са изчерпателно предвидени в НПК. Нещо повече - предвиден е

(3) изчерпателно и реда за тяхното налагане и компетентните държавни органи, които да ги прилагат. Според практиката на Съда в Страсбург всички мерки за процесуална принуда, с които се ограничават основни права и свободи на гражданите, могат да се налагат само от съдия или лице, което изпълнява съдебни функции. В това отношение нашият процесуален закон е в пълно съответствие с изискването на конвенция - ЕКПЧ. 
### Презумпцията за невиновност
Трета процесуална гаранция на правото за защита - презумпцията за невиновност ( третиране като невиновно лицето) е регламентирана в чл. 16 НПК, като и в чл. 31, ал. 3 КРБ.

Чл. 16. Обвиняемият се смята за невинен до установяване на противното с влязла в сила присъда.

Всяко лице, за което е повдигнато обвинение, се счита за невиновно до доказване на противното. Глаголът "се смята" означава, че всички държавни органи следва да третират обвиняемия/ подсъдимия за невиновен, като процесуалното му третиране трябва да бъде такъв все едно че не е извършил това престъпление до влизането в сила на присъда. Ако го третира като лице, извършило престъпление, то тогава това лице няма да има право на защита. Виновността е пряко свързана с тежестта на доказване в наказателния процес, като за делата от общ характер е вменена на прокурора. Чрез тази процесуална гаранция се осигурява, че в хода на наказателния процес от неговото образуване до неговото приключване обвиняемият може да не дава обяснения и може да не упражни нито едно право, предоставено по НПК, като въпреки това негово процесуално поведение няма да се тълкува в негова вреда, защото държавните органи трябва да докажат вината. 

Заглавието на чл. 16 НПК не е прецизно. Нямаме презумпция реално по смисъла на правото – (т.е. твърдение на нещо, което се е случило въз основа на случили се факти). В случая се касае за обективно правно положение, една принципна разпоредба, която задължава държавните органи да гарантират такъв процесуален режим на обвиненото лице, че същото да не се третира като виновно в хода на процеса.

1. Тежестта да се докаже обвинението тежи върху прокурора и това е правило без изключение (чл. 103, ал. 1 НПК);
1. Обвиняемият не е длъжен да доказва, че е невинен (чл. 103, ал. 2 НПК);
1. Не могат да се правят изводи във вреда на обвиняемия от това, че той е отказал да дава обяснения или че не е доказал възраженията си (чл. 103, ал. 3 НПК).

Нещо повече, даването на лъжливи обяснения и недаването на обяснения не могат да се отчитат като отегчаващи отговорността обстоятелства при индивидуализация на наказателната отговорност. Обвинението и присъдата не могат да се основават само на самопризнанието на обвиняемия, а когато такова е направено, това не освобождава държавните органи да събират и други доказателства (чл. 116 НПК).

Наличието на неприключили (висящи) наказателни производства не може да се приеме като доказателство по делото (вкл. и относно личността на дееца), тъй като би довело до нарушаване на една от основните гаранции на правото на защита на обвиняемия.

Присъдата не може да почива на предположения и обвиняемият се признава за виновен само когато обвинението е доказано несъмнено (чл. 303 НПК). Именно този текст установява правилото, че всяко съмнение се тълкува в полза на обвиняемия.

Обвинението и присъдата не могат да почиват само на доказателства, събрани чрез СРС (чл. 177 НПК). Обвиняемият не може да се разпитва по делегация освен чрез видеоконференция и то при условие, че той се намира извън пределите на страната, както и че това няма да затрудни разкриването на истината (чл. 138, ал. 7; чл. 115, ал. 1 НПК);

Съгласно чл. 17 НПК по отношение на обвиняемия се прилагат само мерките, предвидени в НПК. Когато в досъдебната фаза на процеса изтекат една, съответно 2 години от вземането на мярката за принуда, тя се отменя ex lege с изтичането на тези срокове.

Според ЕСПЧ презумпцията за невиновност може да бъде нарушена не само от държавните органи, участващи в наказателния орган, но и от онези представители на държавната власт - съдебна, изпълнителна, законодателна, които могат да повлияят на хода на наказателния процес. Такива органи според съда в България са – председателя на НС, министри, министър-председателя и други високопоставени представители (вж. делото "Гоцанови срещу България"). Това е така, защото презумпцията за невиновност ще се наруши, ако в обществото се създаде усещане, че лицето е извършило престъплението.

Понятието „публични изявления на публични органи“ следва да означава всяко изявление, чието съдържание може да бъде отнесено към дадено престъпление и което изявление е направено от орган, ангажиран в наказателното производство по въпросното престъпление, като например съдебните органи, полицията и други правоприлагащи органи, или от друг публичен орган, като например министри или други публични длъжностни лица, като се подразбира, че това не засяга националното законодателство относно имунитета.

Относно презумпцията за невиносвност при сключване на споразумение (дело C‑377/18): член 4, параграф 1 от Директива (ЕС) 2016/343 на Европейския парламент и на Съвета от 9 март 2016 година относно укрепването на някои аспекти на презумпцията за невиновност и на правото на лицата да присъстват на съдебния процес в наказателното производство трябва да се тълкува в смисъл, че допуска в споразумение, с което обвиняемият се признава за виновен в замяна на по-ниско наказание и което трябва да бъде одобрено от националния съд, изрично да се посочат като съизвършители на разглежданото престъпление не само това лице, но и други обвиняеми, които не са се признали за виновни и срещу които се води отделно наказателно производство, при условие че посочването им е необходимо за определянето на юридическата отговорност на сключилото това споразумение лице и при условие че в същото споразумение ясно е указано, че срещу въпросните други лица се води отделно наказателно производство и че вината им не е установена в съответствие със закона.
