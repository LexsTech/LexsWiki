---
title: Въпрос 16
---

# **Въпрос 16. Наказателна отговорност и наказание. Наказание – понятие и принципи относно наказанието. Цели на наказанието. Наказанието, другите мерки на държавна принуда и възпитателни мерки.**
## **Аудио лекция**
  <div class="ready-player-1">
        <audio crossorigin>
            <source src="https://github.com/LexsTech/LexsWiki/raw/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2016.mp3" type="audio/mpeg">
        </audio>
    </div>

## **Понятие и обща характеристика на наказанието**
### Обществена същност и историческа обусловеност на наказанието
Наказанието е второто основно понятие на НП след престъплението – името на отрасъла. Наказанието е **основно средство** **за борба с престъпността** и от тази гледна точка има **подчертано обществен характер**, защото служи на държавата за решаване на проблемите, които поставя престъпността. Наред с това трябва да се има предвид, че наказанието е **исторически преходна и променлива категория.** Законодателните решения относно него зависят от равнището на развитието, до което е достигнала правната система. Материята за наказанието винаги е интересувала и теорията, като естествено и различните теоретични схващания за наказанието са претърпели сериозна еволюция.

Крайните схващания относно наказанието имат този недостатък, че го възприемат едностранчиво, при което изпускат сложността на неговата същност. Наказанието е:

**Възмездие за извършеното престъпление** – свежда го до отвръщане на злото със зло, до едно механично съответствие между престъпление и наказание

**Средство за постигане на конкретни цели, лишено от какъвто и да е възмезден характер:** тук ще излезе, че наказанието трябва да съответства на личността на дееца, а не на престъплението от колкото на престъплението (убийство, ама бил добър човек/потенциален престъпник – наказание). 

Наказанието според съвременната наказателноправна теория: Съвременната наказателноправна теория изучава **обществената същност на наказанието.** От гледна точка на неговата социална същност наказанието е **единство на три неразривно свързани страни: възмездие, средство и порицание.**

**Възмездие за извършеното престъпление** (преди всичко) – то е обществената реакция срещу осъщественото засягане на защитените от правото интереси; едно ответно отрицателно засягане правата на виновния. (за разлика от престъплението, което е противоправно, наказанието е правомерно засягане правата на осъдения)

**Наказанието е и целесъобразно** – не е самоцел, а е **средство** за постигане на определени обществени цели, средство за борба с престъпността.

**Порицание на дееца –** чрез наказанието се дава **отрицателна обществена оценка** на извършеното престъпление, но и на неговия извършител. 

Социалната същност на наказанието намира израз в това, че след неговото налагане то се превръща в съществен **елемент от настоящето на дееца**. То е **обусловено от миналото му** и **обърнато** **към** неговото **бъдеще** и към това на обществото като цяло. С тази форма на държавна принуда, правата на осъдения могат да се засягат само **в предели**, които са обусловени от тежестта на извършеното престъпление и **в степен**, съответстваща на целите на наказанието. **Основен въпрос** на наказанието е да се установи **пределът** на използваната репресия. Затова съвременното НП, като изяснява обществената същност на наказанието, възприема само това, което е **заслужено, необходимо и целесъобразно.** От тази **основна социална същност на наказанието** произтичат както принципите, така и целите на наказанието.
### Понятие за наказанието – определение и особености
Наказанието е мярка на държавна принуда, изразяваща се в засягане правата на осъдения, която е предвидена в закон и се налага от съд въз основа на него на дадено физическо лице заради извършено от него престъпление и за да се постигнат определени в закона цели, като чрез нея деецът и осъщественото от него престъпно поведение се порицават от държавата. 

**Основни характерни особености на наказанието** – отразяват се в определението в тяхната **съвкупност.** Трябва да са кумулативно дадени, за да имаме наказание.

**Същността** на всяко наказание се свежда до някакво **отрицателно засягане права и интереси на осъдения.** Съдържанието на наказанието е съвкупността от ограничения и лишения, на които се подлага лицето. 

**Наказанието е мярка на принуда,** т.е. правата и интересите на осъдения се засягат независимо от неговата воля. Наказанието не би могло да съществува без принудата. Известни са различни форми на принуда, но наказанието е **най-острата** **сред тях**. 

**Наказанието е** мярка на **държавна принуда.** То се **налага само и единствено от държавата** чрез нейните специализирани органи. Друг не може да налага/изпълнява наказания.

**Наказанието се налага само от съд**. Това е гаранция, че най-тежката форма на принуда ще се използва единствено **въз основа на закона и в предвидените от него предели**.

**Основание** за налагане на наказание **е само извършено** от подсъдимия **престъпление**. Деяния, които не са обявени от закона за престъпления, не могат да обуславят използване на тази най-остра форма на принуда.

**Законоустановеност –** наказанието винаги е **законоустановено,** т.е. предвижда се по **вид и размер** само със закон и само със закон се установяват **правилата** **относно реда** **за неговото налагане.**

Винаги се налага **само на конкретно физическо лице,** т.е. на този, който е извършил престъплението. По нашето право ЮЛ или каквито и да било други колективи от хора не могат да носят наказателна отговорност. (има редица Д, при които се предвиждат НО за ЮЛ).

Чрез него се **порицава както извършеното престъпление, така и неговия извършител, т.е.** дава се отрицателна оценка на конкретното извършено деяние, но и на личността на виновника. Оценъчен елемент. **Наказанието** винаги **се налага с** **определени цели**, изрично посочени в чл. 36 НК.
## **Принципи относно наказанието**
Това са основни ръководни идеи на законодателя, които се отнасят **само за наказанието** и са намерили нормативен израз в Конституцията или законите.

**Законоустановеност на наказанието** – Конституционен – чл. 5, ал. 3. **Наказанието има личен характер** – отразен в чл. 35, ал. 1 НК: „наказателната отговорност е лична”, като ал. 2 уточнява, че „наказание може да се наложи само на лице, извършило предвидено в закона престъпление”. Наказанието може да ограничава само правата и интересите на извършителя на престъплението, което е основание за наказанието.

**Съответствие между наказанието и престъплението –** чл. 35, ал. 3 НК – в изпълнение на този принцип **предвидените в закона** наказания са съобразени с характера на видовете престъпления, а видът и размерът на **определяното от съда наказание** за конкретното престъпление се съобразява с неговите индивидуални особености. Това именно означава наказанието **да е заслужено от дееца.** 

**Наказания могат да налагат само установените съдилища –** чл. 35, ал. 4 НК – други държавни органи, обществени организации или частни лица нямат право да ги налагат.

**Целесъобразност на наказанието** – чл. 36, ал. 1 НК, която задължава съдилищата да съобразяват всяко конкретно наказание с посочените в нея цели. 
### Отношение на наказанието към другите мерки, предвидени в НК
Отнемане в полза на държавата – чл. 53 НК

На първо място мерките по чл. 53 се отличават от наказанието по това, че те нямат възмезден характер, **не са възмездие за извършеното престъпление**. Те имат **превантивен** **характер** или **предотвратяват извличането** на каквато и да е материална облага от извършеното престъпление.Второто различие е в обстоятелството, че мерките по чл. 53 **не се съобразяват с тежестта** на извършеното престъпление, за разлика от наказанието. Възможно е отнемането на средството за престъплението да е по-тежка последица от самото наказание (отнемане на лимузина и условно осъждане на лишаване от свобода). Тези мерки преследват **различни цели** от наказанието. Тяхната цел е да се попречи на по-нататъшна престъпна дейност или да се предотврати извличането на материална изгода от извършеното престъпление.

Мерките по чл. 53 НК **не са наказание** и този извод следва от самия текст, според който те се прилагат „**независимо от наказателната отговорност”.**

### Принудителните медицински мерки 

ПММ нямат възмезден характер, а имат **лечебен** и отчасти **превантивен характер**. Те се налагат с единствената **цел лекуване на лицето**, извършило престъпление, докато това въобще не е цел на наказанието. **Различно е основанието** за прилагането на ПММ. ПММ се прилагат както при извършено престъпление, така и при извършено общественоопасно деяние от наказателно неотговорно лице. Когато основание е престъпление, те се налагат **не вместо,** а **наред с наказанието.** ПММ **не се съобразяват с тежестта на извършеното деяние**, а с характера на заболяването на лицето и необходимостта от лечение.
### Възпитателни мерки 
Предвидени са като реакция срещу извършени от малолетни и непълнолетни общественоопасни прояви, както и за случаите на освобождаване от наказателна отговорност на непълнолетни или при освобождаването им от изтърпяване на наказание. Когато се прилагат спрямо наказателноотговорни непълнолетни за извършено от тях престъпление, те се налагат **вместо наказанието.**

По своята **същност** възпитателните мерки не са санкционни последици, а са предназначени да въздействат върху подрастващите за превъзпитанието им. **Принудата не винаги е елемент** на възпитателните мерки, за разлика от наказанието. Повечето от тях не са съпроводени с използването на такава. Различни са **целите** им, тъй като възпитателните мерки целят само поправянето и превъзпитанието на непълнолетен/малолетен, извършил общественоопасно деяние. Различни са и **органите, които налагат** наказанието и възпитателните мерки (от съда или от специализираните местни комисии по ЗБППМН).
### Наказанието и санкциите в другите правни отрасли
Общо: винаги са **реакция срещу противоправно** поведение и повечето също се осъществяват чрез **използване на държавна принуда.**

Различия: а) В **основанието** – при НП е престъпление, докато при др – друго правонарушение. б) В характера на **засегнатите интереси** - с наказанието се засягат най-съществени лични и други права на осъдения. в) В ранга на **нормативния акт,** който ги предвижда – наказанието може да се предвижда само в закон, а някои други може и в подзаконов НА; г) Разлика има и в **субектите**, спрямо които се налагат – наказание само на ФЛ; имуществени санкции могат да се налагат на ЮЛ.
## **Цели на наказанието**
### Понятие за цел на наказанието
Цел на наказанието са онези осъзнати от законодателя и посочени в закона резултати, до които трябва да доведе използването на наказанието като реакция на обществото срещу извършеното престъпление. 

Чл. 36, ал. 1 НК различаваме общо четири цели. Те са „общи”, защото към постигане на тези резултати трябва да бъде насочено всяко наказание. Наред с това в чл. 60 е обявена и една особена цел относно наказанията, налагани на непълнолетни.
### Общи цели на наказанието
Цел за поправяне и превъзпитание на осъдения. Към спазване на закона – добавено е и към добрите нрави, но те са една твърде променлива категория в зависимост от ценностните критерии на морала. Затова основното е да се спазват установените с правото запрети.

Това е **главната и основна цел** на наказанието, защото нейното постигане е **най-радикалното средство** за защита на обществото от престъпления. Поправянето и превъзпитанието е равнозначно на такава **промяна в мирогледа** на престъпника, че собственото му съзнание, възгледи и схващания, се превръщат в пречка за извършване на ново престъпление. 

Поправянето и превъзпитанието са **неразривно свързани,** тъй като двата ефекта съвместно водят до промяна на мирогледа на дееца. Разделянето им би било изкуствено, защото се касае до **единен процес** на отстраняване на определени възгледи и замяната им с други. За **непълнолетните** в чл. 60 НК се набляга на **превъзпитанието,** защото са особено податливи на възпитателно въздействие.

Поправяне на осъдения – води до отстраняване на ценностните критерии, които са в основата на предприетото престъпно поведение. 

Превъзпитание – се свежда до формиране на нови критерии, съответни на обществените изисквания и насочени към спазването на законовите предписания.
### Цел за оказване на сплашващо въздействие, деликатно наречено в закона „предупредително”. 
Касае се до формиране у осъдения на убеждение, че ако извърши ново престъпление, пак ще бъде наказан. Тази цел се поставя пред наказанието по няколко съображения:

1. Всеки човек **се стреми да избегне** отрицателните последици на наказанието, които засягат неговите права и интереси. Този стремеж е контрамотив.
1. Поправянето и превъзпитанието са ефекти, които се постигат за един **по-продължителен период от време.** (по-продължително въздействие)**.** През този период сплашващото въздействие ще е бъде ефикасна **задръжка** за извършване на нови престъпления от наказаното лице.
1. Сплашващото въздействие може **да замести поправянето и превъзпитанието** по отношение на тези, които не се подават на тях.

### Цел за ограничаване възможността за извършване на нови престъпления 

„Отнемане на възможността” не е точен термин, особено след отмяната на смъртното наказание. Възможността може само да се ограничи. Това го наричаме също **и цел на наказанието за индивидуална превенция**. Тази цел **не се отнася** до всички видове наказания, защото пр. конфискацията на имуществото или глобата не ограничава възможността на едно лице да извърши кражба или убийство.(конфискацията има предимно възмезден характер.) 

Възможността за извършване на нови престъпления може да бъде ограничена с оглед сегашната система от наказания при **наказанията, засягащи свободата на осъдения** – доживотен затвор, лишаване от свобода. В тези случаи възможността за вършене на друго престъпление е **само ограничена**, без да е отнета напълно. Наложените наказания „доживотен затвор”, „лишаване от свобода” пък са своеобразно „условие” за извършване на престъплението бягство на затворници.

### Цел на възпитателно и възпиращо въздействие върху всички граждани
Нарича се още "цел за генерална превенция". Общото възпитателно въздействие е насочено спрямо всички граждани. То се постига в някаква степен чрез формулиране на забраните в Особената част на НК и чрез предвиждане на наказание, в случай, че те бъдат престъпени. По този начин се дава и отрицателна оценка на поведението, посочено в различните състави. Конкретно наложените наказания пък доказват, че законът наистина се прилага. За лицата, които имат мироглед, съответен на обществените изисквания, това е достатъчно те да формират съответните задръжки и да не вършат престъпления.

Общото възпиращо въздействие пък е адресирано само към отрицателните личности, защото и те се стремят да избегнат неблагоприятните за тях последици от наказанието, макар и техният мироглед да не съдържа необходимите вътрешни задръжки срещу осъществяване на дадено престъпно поведение.
### Особена цел на наказанието по отношение на непълнолетните – чл. 60 НК
Тази цел не отменя общите цели на наказанието по чл. 36 НК, а само **набляга на превъзпитанието**, тъй като непълнолетните са особено податливи на въздействие включително и на превъзпитание. Наред с това законът поставя и една **допълнителна цел –** те да бъдат подготвени за **общественополезен труд**. Има се предвид, че подрастващите най-често нямат професионална квалификация и целта на наказанието трябва да е съобразена задължително с тази особеност.

### Отношение между целите на наказанието
Могат ли общите цели да бъдат постигнати при всички видове наказания? Не.Цел за поправяне и превъзпитание и тази за генерална превенция – **всички наказания.** Можем да приемем и, че всяко наказание оказва и известно **сплашващо въздействие.** Някои наказания не са пригодни да **ограничат** възможността на осъдения да върши нови престъпления, както е това напр. при налагането на глоба, за разлика от други като доживотен затвор и лишаване от свобода, които я ограничават в голяма степен.** Идеята е наказанията максимално да се доближават до всички цели в съвкупност.

**Чл.36, ал. 2 ”...”** - такива ефекти не могат да се целят чрез използване на наказание, но това не означава, че подобни ефекти са изключени при някои видове наказания - понякога те са неизбежни. (пр. ако буйства затворника – физическо страдание). Смисълът на разпоредбата е, че засягането на достойнството и причиняването на физически страдания **не могат да бъдат цел на наказанието** по нашето право.

