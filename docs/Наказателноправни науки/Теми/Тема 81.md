---
title: Въпрос 81
---

# **Въпрос 81. Възобновяване на наказателни дела.**
## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2081.mp3" type="audio/mpeg">
        </audio>
    </div>

Възобновяването на наказателни дела е самостоятелен и извънреден способ за контрол. Институтът на възобновяването на наказателни дела като контролен механизъм често се определя като извънреден. Подобна характеристика цели отграничаването му от редовните способи за проверка на съдебните актове – въззивното и касационното обжалване. Терминологично под „извънреден“ следва да се разбира контролен способ извън установения брой инстанции за проверка на присъдите, решенията и определенията (редовното обжалване в въззивна и касационна инстанция). Затова проверката на съдебните актове по реда на възобновяването може да се определи и като „извънинстанционен“ способ за контрол, т.е. извън редовните инстанции за контрол.

Основната и принципна разлика между възобновяването на наказателните дела и въззивното и касационното обжалване е характера на проверявания съдебен акт. Обстоятелството, че присъдата, решението или определението е влязло в сила и като такъв съдебният акт е предмет на проверка, определя всички останали характеристики и особености на възобновяването на наказателните дела като контролен механизъм.

В системата за проверка на съдебните актове възобновяването е самостоятелен стадий за контрол върху законосъобразността, правилността и справедливостта на влезлите в сила присъди, решения и определения. По действащият НПК той се явява и единствен за проверка на влезлите в сила съдебни актове (по НПК от 1952 г и НПК от 1974 г. извънреден способ е и прегледа по реда на надзора).

Самостоятелността на този контролен механизъм произтича не само от формалното обособяване на правната уредба на този институт като отделна глава в НПК – глава Тридесет и трета, а оттам и като самостоятелен стадий на наказателния процес. Възобновяването на наказателните дела като способ за контрол в системата за проверка на съдебните актове се различава от другите, не само с оглед на характера на проверявания акт, като влязъл в сила, но и по специфичната задача и цел на проверката, кръга на участниците, основанията за възобновяване, срока за начало на производството, съдържанието на самата проверка и правомощията на контролния съд.

Основната цел на всяка контролна инстанция е постановеният съдебен акт да е законосъобразен, правилен и справедлив. Различна е непосредствената цел при контрола по реда на възобновяването на наказателни дела в сравнение с въззивната и касационната инстанция. Компетентният съд следва да установи единствено наличието на изрично посочените в закона основания. Те стоят извън самото наказателно дело и влиянието им върху основните въпроси, решени с атакувания съдебен акт, ще се преценява в по-късен момент. В този случай решаващият орган не анализира правилността на произнасянето по същество на делото (изключение са хипотезите на чл. 425, ал. 1, т. 3 и 4 НПК).

Различни са и непосредствените задачи, които решава контролният съд в различните контролни производства. Единствената задача в производството по възобновяване е установяването на наличието на съответното основание за възобновяване. Преценката за влиянието на това основание (нарушение) е извършена a priori от законодателя – при наличието на съответното основание законосъобразността, правилността и справедливостта на проверявания акт се поставя под съмнение и с оглед на авторитета на правосъдието и за защита на основните права и свободи на гражданите, този акт не следва да остане в сила, а следва да бъде отменен и делото отново разгледана за правилно решаване на основните му въпроси. В това производство ВКС не разглежда влиянието на съответното основание върху въпросите по същество на делото.

Ограничаването на кръга на лицата, които могат да поставят в ход проверката по реда на възобновяването, както и ограниченият кръг участници в самото производство също произтича от същността и спецификата на този контролен способ. Изискването за стабилност на влезлия в сила съдебен акт и неговата непререшаемост води до допускане на изключително тесен кръг лица, които да могат да искат възобновяване на наказателни дела. 

Същността и основните характерни черти на това производство дава отражение най-много върху основанията за възобновяване. Те са обстоятелства и доказателства, които стоят извън самото наказателно дело. Наличието им поставя принципно под съмнение влезлия в сила съдебен акт, без да е необходимо да се установява влиянието им върху правилността на проверяваната присъда, решение или определение и поради това той следва да бъде отменен. Констатирането им не води до пререшаване на делото по същество (изключение са хипотезите на чл. 425, ал. 1, т. 3 и 4 НПК). 

Краткият шестмесечен срок, в който могат оправомощените лица да искат възобновяване на наказателното дело също се явява специфична черта на това контролно производство и допринася за стабилността на влезлия в сила съдебен акт. При наличието на основание, което поставя под съмнение законосъобразността, правилността и справедливостта на влезлия в сила съдебен акт, който подлежи на изпълнение, проверката следва да се извърши в кратки срокове. 

Посочените вече особености на производството по възобновяване на наказателните дела оказват влияние и върху съдържанието на самата проверка и правомощията на контролния съд. Това производство, подобно на касационната проверка, се осъществява само от ВКС (по изключение от апелативния съд).

Дейността на съда в производството по възобновяване е насочено към установяването на наличието на основанията за възобновяване. Извън предмета на проверката е законосъобразното, правилното и справедливо решаване на основните въпроси на наказателното дело. Въпросът за вината и наказателната отговорност на извършителя е предмет на новото разглеждане на делото след отмяната на проверяваната присъда, решение или определение.

Правомощията на съда в производството по възобновяване на наказателни дела определят този контролен способ като контролно-отменителен с негови характерни особености – забраната за установяване на нови фактически положения, предварително формулирани основания за проверка и непроизнасяне по същество.
## Основания за възобновяването на наказателни дела
Основанията за възобновяване са изрично регламентирани в чл. 422, ал. 1 НПК. 

### Обща характеристика на основанията за възобновяване

Основанията за възобновяване, за разлика от основанията в другите контролни производства, не се съдържат в самото дело (изключение е основанието по чл. 422, ал. 1, т. 5 НПК). Тава е принципната разлика между тях.

Те са неизвестни факти за съответния решаващ орган, когато той е решавал въпросите на делото. Тяхното съществуване е станало известно едва след влизането на съдебния акт в сила, поради което те не се намират в кориците на делото. Влиянието на тези новооткрити факти и обстоятелства върху приетите фактически и правни констатации във влезлите в сила присъди, решения и определения поставя под съмнение законосъобразността им, което налага тяхната проверка и преразглеждане.

Втората характеристика на основанията за възобновяване е тяхната неизвестност за решаващия орган до влизане на присъдата, решението и определението в сила. Без значение за производството по възобновяване е причината, поради която те не са станали известни на съда. 

Узнаването за тяхното съществуване в по-късен момент (след влизане в сила на съдебния акт) ги прави новооткрити за делото и решаващия орган. Затова много често в законодателствата и правната теория се говори за възобновяване поради новооткрити обстоятелства.

Основанията за възобновяване по своята същност представляват също както другите основания при контролно-отменителните инстанции, формулирани абстрактни нарушения, които опорочават постановения съдебен акт. 

Основанията за възобновяване на наказателното производство могат да бъдат определени и дефинирани като неизвестни на съда факти и обстоятелства, открити след влизане в сила на присъдата, решението или определението, които не се намират в материалите по делото, при наличието на които се поставя под съмнение законосъобразността, правилността и справедливостта на постановения съдебен акт.

### **Някои от доказателствата, върху които се основава присъдата, решението, определението или разпореждането, се окажат неистински – чл. 422, ал. 1, т. 1 НПК**

В други европейски законодателства и в следосвобожденското ни процесуално право това основание за възобновяване е уредено по различен начин от действащия НПК. Редом с неистински доказателства като основание се регламентира и неистинност на доказателствени средства или смесено – неистински доказателства или доказателствени средства. В някои случаи са предвидени и други хипотези на неистински действия в процеса, които се поставят под съмнение постановената присъда (заключения на вещото лице или неверен превод). 

Българският ЗУС (чл. 587, т. 3 ЗУС) предвижда като основание подправка на документи или лъжливостта на показанията на свидетели или на вещи лица. 

Посочените различия във формулировките между българския НПК и чуждите законодателства може да се търси на плоскостта на същността на това основание.

Неистинското доказателство влияе върху установената по делото от решаващия орган фактическа обстановка. То е част от доказателствената съвкупност и изключването му като опорочено от нея ще доведе до промяна на приетото от фактическа страна, а оттам и до неправилност на постановения съдебен акт. Поради това същността на това основание е факт от обективната действителност, който е събран по реда на НПК и затова е доказателство, което по-късно (след влизане в сила на присъдата, решението, определението или разпореждането, което се атакува) с влязла в сила присъда или чрез разследване е установено, че е неистински. 

От изискването в чл. 422, ал. 2 НПК (неистинското доказателство следва да бъде установено с влязла в сила присъда, а когато не може да се постанови присъда – чрез разследване) може да се изведе и допълнително изискване към това основание, като ограничава хипотезите само до тези неистински доказателства, за които порокът, който ги е направил неистински е престъпление (документно престъпление, лъжесвидетелстване и други). В останалите случаи неистинските доказателства няма да са основание за възобновяване по чл. 422, ал. 1, т. 1 НПК. Ако те са неистински, възможно е да се иска възобновяване на наказателното производство на друго основание – чрез разследване се разкрият обстоятелства, които не са били известни на съда, постановил съдебния акт – чл. 422, ал. 1, т. 3 НПК. На практика такава хипотеза може да е налице, когато има манипулиране на местопроизшествието или мястото (местност, помещение или МПС), в което се извършва претърсване чрез добавяне (подхвърляне) на предмети, свързващи бъдещия обвиняем и осъден с извършеното престъпление или разместване на наличните предмети от лице, което не участва в наказателното производство в никакво качество.

За определяне на понятието неистинско писмено доказателство може да се използва легалната дефиниция на чл. 93, т. 6 НК – „неистински документ“ е този, на който е придаден вид, че представлява конкретно писмено изявление на друго лице, а не на това, което действително го е съставило.

За другите видове доказателства няма такава легална дефиниция. Като неистинско доказателство (извън писменото) може да се определи всяко доказателство, което на съответства на обективната действителност. Без значение е формата на това несъответствие – непълно, неточно, частично невярно, изопачено, манипулирано и други.

Законодателното разрешение на НПК означава, че при неистински доказателствени средства наказателното производство няма да може да се възобнови на основание чл. 422, ал. 1, т. 1 НПК.

Доказателствените средства са процесуалните способи, чрез които се установяват доказателства – чл. 114 НПК. Не може да има в наказателния процес доказателства без доказателствени средства. Законодателната идея е само за неистинските доказателства, които се установяват чрез истински доказателствени средства. 

Когато се установи неистинност на доказателствените средства, това винаги води и до изключване от доказателствената съвкупност по делото на съответните доказателства, които се установяват с тях, независимо дали са истински или не. При неистински доказателствени средства установените с тях доказателства, обаче, могат да бъдат установени чрез други доказателствени средства и поради това да не променят фактическата обстановка по делото.

Във връзка с това основание се поставя въпросът за невярно заключение на вещо лице и неверен превод или тълкуване от преводач или тълковник. Някои законодателства предвиждат тези обстоятелства като основание за възобновяване на наказателното производство (§ 359, Аbs. 2 НПК на Германия, чл. 413, ал. 3, т. 1 НПК на Руската федерация и чл. 458, ал. 3, т. 1 НПК на Молдова. Българският ЗУС предвижда това в чл. 587, т. 3 ЗУС). Случаен ли е този пропуск в нашето действащо законодателство?

Заключението на вещото лице по НПК е способ за доказване – глава четиринадесета, раздел ІІІ. Експертизата не е доказателство или доказателствено средство, а заключението на вещото лице има свое собствено самостоятелно място в системата на наказателнопроцесуалното доказателствено право. Ролята на преводача и на тълковника е да подпомагат дейността на съда. Поради това те не могат да бъдат отнесени към неистинските доказателства по чл. 422, ал. 1, т. 1 НПК.

Разпоредбата на чл. 422, ал. 1, т. 1 НПК не съдържа никакво изискване за значението на неистинското доказателство за правилното решаване на наказателното дело, чието възобновяване се иска.

С оглед на същността на това основание като факт от обективната действителност, то влияе върху изграждането от решаващия орган на фактическата обстановка по делото. Това означава преценката от съда следва да бъде в насока доколко неистинското доказателство е съществено за приетата фактическа обстановка и изключването му ще доведе ли до съществена промяна.

С оглед на това за преценка на значението на неистинското доказателство може да се използва аналогичния критерий при същественото изменение на обстоятелствената част на обвинението – чл. 287 НПК. По прилагането на този институт има утвърдени критерий в правната теория и съдебната практика. Следователно неистинското доказателство ще бъде основание за възобновяване на наказателното дело, когато неговото изключване ще доведе до съществена промяна на установената фактическа обстановка по делото – промени в обективната или субективната страна на състава на престъплението, което е предмет на обвинението, формиране на нова квалификация, изменение или погасяване на наказателната отговорност на осъденото лице.

**Обстоятелствата по чл. 422, ал. 1, т. 1 и т. 2 НПК се установяват с влязла в сила присъда, а когато не може да се постанови присъда – чрез разследване – чл. 422, ал. 2 НПК.**

За влязлата в сила присъда, с които се установяват тези обстоятелства, окръжният прокурор, съответно военният прокурор, не е длъжен да следи служебно. Той може да узнае за тях по различни начини – чрез молба на заинтересовани лица (осъденото лице, пострадал или други), от първоинстанционния прокурор, участвал в наказателното производство, по което е влязла в сила присъдата, служебно или по друг начин.

Присъда за установяване на тези обстоятелства не може да се постанови, когато са налице пречки за приключване на наказателното производство по този начин. Единствената причина за това може да бъде наличието на основанията за прекратяване на наказателното производство.

Възможно ли е обстоятелствата по чл. 422, ал. 1, т. 1 и 2 НПК да се установят с установителен иск от гражданския съд по реда на чл. 124, ал. 5 ГПК. В НПК изрично е определен реда за установяване на тези обстоятелства и способите са изчерпателно посочени. Използването на друг ред ще бъде в противоречие с волята на законодателя това да става с присъда на наказателния съд, а при невъзможност – чрез разследване по реда на НПК.

### **Съдия, съдебен заседател, прокурор или разследващ орган е извършил престъпление във връзка с участието си в наказателното производство – чл. 422, ал. 1, т. 2 НПК**

Това основание се свързва с един от основните принципи в наказателния процес – независимостта на органите на наказателното производство – чл. 10 НПК. Съдията, съдебният заседател, прокурорът и разследващият орган осъществяват функцията по ръководство и решаване в наказателното производство и се подчиняват само на закона при изпълнението на своите задачи. Това е важна гаранция за тяхната обективност и безпристрастност.

Кръгът на лицата, изброени в чл. 422, ал. 1, т. 2 НПК се определя от процесуалната функция, която те осъществяват – ръководство и решаване. 

Лицата, които осъществяват другите две основни функции в процеса – по обвинението и по защитата, както и двете допълнителни функции – по поддържане на гражданския иск и по защита срещу него, не са посочени в адресатите на това основание за възобновяване. И това произтича именно от значението на действията, които се включват в съответната процесуална функция и значението му за законосъобразен и справедлив процес.

Необходимо е в тази връзка да се направи уточнение във връзка със субектите – държавни органи, които осъществяват функцията по обвинението. Това са прокурорът и разследващите органи. На досъдебното производство те осъществяват две основни наказателнопроцесуални функции – функцията по ръководство и решаване и функцията по обвинението. Извършено престъпление във връзка с участието си в наказателното производство (основанието по чл. 422, ал. 1, т. 2 НПК) се отнася само до действия, които се отнасят до осъществяване на функцията по ръководство и решаване. Поради трудното разграничаване на принадлежността на конкретното действие към определена процесуална функция на практика всяко престъпление извършено от тези лица на досъдебното производство ще попадне в обхвата на това основание за възобновяване. 

Разпоредбата на чл. 422, ал. 1, т. 2 НПК изисква съдията, съдебният заседател, прокурорът или разследващият орган да са извършили престъпление във връзка с участието си в наказателното производство.

За извършеното престъпление от тези лица законът не поставя ограничение във вида на престъплението и начина на неговото преследване. С оглед на същността на това основание характерът на престъплението е само от общ характер.

От това изискване – посочените лица да са извършили престъпление във връзка с участието си в наказателното производство, следва че се ограничава кръга на престъпленията до тези, които могат да бъдат осъществени само във връзка с участието в конкретното наказателно дело. С други думи, тези лица следва да са извършили такова нарушение на служебните си задължения в конкретното наказателно производство, което да съставлява престъпление, т.е. при и по повод на изпълнение на служебните си задължения. За установяването на това обстоятелство вече стана дума при основанието по чл. 422, ал. 1, т. 1 НПК. 

### **Чрез разследване се разкрият обстоятелства или доказателства, които не са били известни на съда, постановил присъдата, решението, определението или разпореждането, и имат съществено значение за делото – чл. 422, ал. 1, т. 3 НПК**.

Разпоредбата на НПК използва понятията „обстоятелства или доказателства“. По своята същност те са факти от обективната действителност и разкриването им ще доведе до промяна на установеното по делото от фактическа и правна страна. Като примери от съдебната практика могат да се посочат неизвестни предишни осъждания, които променят правната квалификация на деянието, местоработата (военен, което води до промяна на подсъдността), психическо заболяване, което изключва вменяемостта, липсата на свидетелство за правоуправление на МПС, което променя наложеното наказание лишаване от права и други.

С оглед на начина на установяването им – чрез разследване, те могат да имат характера на доказателства, когато са събрани от компетентен орган по установения в НПК ред. Възможно е новите факти да нямат характера на доказателства и затова се използва и понятието „обстоятелства“ (например заключение на вещо лице по друго дело, в което е установена невменяемост на осъденото лице). Под нови факти не следва да се разбира промяна или нов закон след влизане на съдебния акт в сила.

За възобновяване на това основание законодателят изисква кумулативно наличието на две предпоставки – разкриване на обстоятелства или доказателства, които не са били известни на съда, постановил съдебния акт, и те да имат съществено значение за делото.

Новите обстоятелства или доказателства е достатъчно да не са били известни на съда, т.е. да не се съдържат в кориците на делото. Това означава липсата на всякакви данни за тях в материалите по далото. Когато те се съдържат в делото, но съдът не ги взел под внимание при постановяване на атакувания съдебен акт, не може да има нови факти.

Неизвестните на съда обстоятелства или доказателства могат да бъдат съществуващи по време на произнасяне на съответния съдебен акт или да са нововъзникнали. С други думи, момента на възникването им е правноирелевантен за възобновяването на наказателното дело. Затова за тях най-точната характеристика е новооткрити, т.е. за съда не са били известни при постановяването на съдебния акт и сега той ги открива.

Най-често това са обстоятелства, които са съществували при разглеждането на делото, но не са били известни на съда. Възможно е това да се нови, възникнали след приключване на делото, но имащи съществено значение за установеното по него (например настъпила смърт на пострадалия след влизане в сила на съдебния акт, с който е осъден за причиняване на телесна повреда, ако смъртта е в резултат на телесната повреда).

Втората предпоставка за наличието на това основание за възобновяване е новооткритите обстоятелства или доказателства, които не са били известни на съда, постановил съдебния акт, да имат съществено значение за делото.

Преценката за тази предпоставка е индивидуална и тя се определя от степента на промяна на установеното по делото от фактическа и правна страна след включването на новооткритите факти. Необходимо е новооткритите обстоятелства да създават вероятност, че те ще изменят приетото от съда от фактическа или правна страна. 

Във връзка с това основание за възобновяване следва да се разгледа една специфична хипотеза – отменено съдебно решение по гражданско или административно дело, на което се основава присъдата, решението, определението или разпореждането.

Съдебното решение с оглед на процесуалната си същност представлява писмено доказателствено средство, чрез което се удостоверява определен факт. При неговата отмяна това се явява обстоятелство, което не е било известно на съда, постановил присъдата, решението, определението или разпореждането и има съществено значение за делото, т.е. то представлява основание за възобновяване по чл. 422, ал. 1, т. 3 НПК. 

Законовата разпоредба изрично указва начина на установяването на неизвестните на съда обстоятелства и доказателства – чрез разследване, но не посочва никакви изисквания за това – компетентен орган, ред, срок и други. 

Възможните хипотези на разследване за установяване на тези обстоятелства и доказателства могат да се обобщят в три групи:

1. разследване в рамките на друго наказателно производство;
1. разследване в рамките на други дейности на прокуратурата (извън конкретно наказателно производство) и
1. разследване в рамките на нарочно производство за установяване на обстоятелствата и доказателства.

При наличието на информация, независимо от начина, по който е получена (от граждани – осъдено лице, пострадал или други, държавни и общински органи, длъжностни лица, информация в медиите, сезиране от друг прокурор, служебно откриване и други), окръжният прокурор, съответно военният прокурор или ръководителят на специализираната прокуратура, следва да направи предварителен анализ за тяхната достоверност и дали те отговарят на двете изисквания в разпоредбата на чл. 422, ал. 1, т. 3 НПК, а след това и за тяхната достатъчност. След това, ако прецени за необходимо, може да назначи разследване, в което те да бъдат установени.

Разследването може да се извърши лично от окръжния, военния прокурор или ръководителя на специализираната прокуратура или да се възложи на разследващите органи. Преценката е съобразно обема и вида на дейността, която следва да се извърши за установяването на съответните обстоятелства или доказателства.

Когато възлага разследването на разследващите органи, съответният прокурор в постановлението си следва да даде конкретни указания за действията, които да бъдат извършени, срока за извършването им и други, необходими за правилното установяване по безспорен и несъмнен начин на съответните обстоятелства или доказателства.

Редът, по който следва да се извърши разследването е редът, установен в НПК. С оглед на казаното се поставя и въпросът за характера на събраните материали по време на това разследване. Те са доказателства по смисъла на НПК.

### **С решение на Европейския съд по правата на човека е установено нарушение на Европейската конвенция за защита на правата на човека и основните свободи, което има съществено значение за делото – чл. 422, ал. 1, т. 4 НПК.** 

Това основание за възобновяване на наказателното производство е въведено в нашето законодателство за първи път през 1998 г. След като Република България става член на Съвета на Европа през 1992 г., тя ратифицира ЕКПЧ.

Въвеждането на това основание за възобновяване на наказателни дела е достижение на процесуалния ни закон. Това основание е уредено само в част от държавите, които са ратифицирали ЕКПЧ. Така се признава задължителната сила на акта на Европейския съд по правата на човека и авторитета на съда във връзка с нарушаването на човешките права и свободи на участващите в наказателното производство граждани. Констатирането на нарушени права на лицето в наказателното производство от този международен орган поставя под съмнение законосъобразността и правилността на влезлия в сила съдебен акт.

Това основание за възобновяване изисква кумулативно наличието на две предпоставки – решение на Европейския съд по правата на човека, с което е установено нарушение на ЕКПЧ по конкретното дело и то да има съществено значение за делото.

Като предварителна бележка следва да се уточнени, че въпреки посочването в чл. 422, ал. 1, т. 4 НПК само на ЕКПЧ, решението на съда в Страсбург може да констатира и нарушение на протоколите към Конвенцията.

Българският закон изисква с Решението на Европейския съд по правата на човека да бъде установено нарушение на ЕКПЧ, свързано с нарушаване на права на лице, участващо в конкретно наказателно производство. Видът на нарушението може да бъде от различно естество – нарушено право на защита, нечовешко или унизително отношение и други. Единственото условие е това нарушаване да бъде свързано с правата на съответното лице във връзка с неговото участие в конкретното наказателно производство.

Решения на Европейския съд по правата на човека, с които се установява несъответствие на български закон с разпоредби на ЕКПЧ не са основание за възобновяване. Решение на Европейския съд по правата на човека е установено нарушение на ЕКПЧ има съществено значение за наказателното дело.

Установеното нарушения на ЕКПЧ в решението на съда в Страсбург следва да е свързано пряко с постановения съдебен акт, като нарушението е довело до неправилно формиране на волята на решаващия орган, изразена в съответния акт. С други думи има директна връзка между допуснатото нарушение и крайния съдебен акт. Нарушението е опорочило действията на решаващия орган. Ако нарушението на правата не беше допуснато присъдата, решението, определението или разпореждането щяха да имат друго съдържание. 

Много решения на съда в Страсбург, с които се установява нарушение на ЕКПЧ (за пример решенията за нарушаване на чл. 6, т. 1 ЕКПЧ – гледане на делото в разумен срок) не могат да доведат до възобновяване на наказателното производство. Това е налице, когато след възобновяването констатираното нарушение няма да промени установеното от съда и да повлияе върху формирането на волята му, т.е. не е налице съществено значение за делото като втора кумулативна предпоставка за възобновяване на наказателното дело.

Узнаването от главния прокурор за решението на Европейския съд може да стане по различни начини – чрез сезиране от страните по делото или други органи и лица, както и служебно. След като провери неговата автентичност той следва да прецени единствено допуснатото нарушение на ЕКПЧ има ли съществено значение за конкретното дело. 

### Допуснати съществени нарушения по чл. 348, ал. 1, т. 1 – 3 НПК по съдебни актове по чл. 354, ал. 2, т. 2 и ал. 5, както и по присъди, решения и определения, непроверени по касационен ред по жалба или протест на страната, в чийто интерес се предлага отмяната – чл. 422, ал. 1, т. 5 НПК. 

Уреденото в чл. 422, ал. 1, т. 5 НПК основание за възобновяване на наказателното производство е различно от всички останали. Принципната разлика с тях е, че порокът, посочен в това основание, който поставя под съмнение законосъобразността и правилността на влезлия в сила съдебен акт, се съдържа в самото дело. 

Съдебните актове по чл. 354, ал.2 , т. 2 и ал. 5 НПК и непроверените по касационен ред присъди, решения и определения могат да бъдат проверени по реда на този извънреден способ за контрол. 

Съдебните актове по чл. 354, ал. 2 , т. 2 и ал. 5 НПК са нова категория (въведени със ЗИДНПК, обн., ДВ, бр. 93 от 25 ноември 2011 г.) – това са влезли в сила актове, допуснати до проверка по реда на възобновяването при допуснати съществени нарушения на чл. 348, ал. 1, т. 1 – 3 НПК. Това са две категории актове:

Решенията на касационната инстанция при упражняването на правомощието на ВКС по чл. 354, ал. 2, т. 2 НПК – изменя присъдата, когато се налага да приложи закон за еднаквото или по-леко наказуемо престъпление и решенията на касационната инстанция по чл. 354, ал. 5 НПК – при жалба или протест срещу присъдата или решението на въззивната инстанция, след връщане от касационната инстанция за окончателното му решаване по същество, когато ВКС решава делото и има правомощията на въззивната инстанция.

И в двете хипотези е налице произнасяне на ВКС в хода на касационната инстанция за първи път по определена категория въпроси и това решение е окончателно, т.е. не е предвидена възможност за неговата проверка от по-горен съд. 

С оглед липсата на възможност лицето да обжалва посочените решения на касационния съд е налице нарушение на стандартите на ЕКПЧ и в частност правото на справедлив процес по чл. 6, § 1 ЕКПЧ. Единствената възможност за контрол върху тях е по реда на извънредния способ за контрол – възобновяване на наказателни дела. 

Възобновяване на непроверените по касационен ред присъди, решения или определения се допуска, когато са допуснати съществени нарушения по чл. 348, ал. 1, т. 1 – 3 НПК (касационните основания).

Непроверени по касационен ред съдебни актове при буквалното тълкуване на разпоредбата на чл. 422, ал. 1, т. 5 НПК може да има в две хипотези:

Влезлият в сила съдебен акт, чиято отмяна се иска, е бил предмет на касационна проверка, но по жалба или протест на страна, различна от тази, в чийто интерес се предлага отмяната и. В тази хипотеза като условие за допускане на възобновяване на наказателното производство се поставя негативно изискване към атакувания акт – касационното производство за неговата проверка да не е образувано по жалба или протест на страната, в чийто интерес се предлага отмяната.

Какво означава в този случай интересът на страната и как може да се дефинира неговото съдържание? Търсенето на отговор на този въпрос се явява безпредметно с оглед на целта на самото производство по възобновяване – в правния мир да не остане неправилен съдебен акт. Обвързването на интереса на страната от отмяна с инициативата за касационно обжалване създава възможност за преразглеждане на всяка проверена по касационен ред присъда, решение или определение по реда на възобновяването на наказателни дела. По този начин този извънреден способ за контрол може на практика да се превърне в „редовна“ – „четвърта“ инстанция за проверка на съдебните актове. Така ВКС в производството по възобновяване ще ревизира своето решение, постановено по реда на редовния касационен контрол, което принципно е недопустимо от процесуалния закон. За в бъдеще de lege ferenda от посоченото основание за тази категория присъди, решения и определения следва да се допуска само на непроверени по касационен ред актове. 

Влезлият в сила съдебен акт, чиято отмяна се иска, не е проверяван по касационен ред. Причината за това може да бъде неподаване на касационна жалба или протест в предвидения в закона срок от страните по делото или предварително изключване на касационно обжалване (недопустимост) на тези съдебни актове. 

Това основание за възобновяване на наказателни дела изисква допуснатото нарушение на чл. 348, ал. 1, т. 1 – 3 НПК (касационните основания). В искането за възобновяване на това основание, подобно на касационната жалба и протест, се излагат аргументи за допуснати нарушения на материалния или процесуалния закон или несправедливост на наложеното наказание и до какво е довело това нарушение в крайния акт, с който са решени основните въпроси на делото. 

Принципната разлика е влизането в сила на съответния съдебен акт. Извън посоченото различие и с оглед на съдържанието на самото основание (нарушение на чл. 348, ал. 1, т. 1 – 3 НПК – касационните основания) съдът извършва по реда на възобновяването на наказателни дела „касационна“ проверка на влезлия в сила атакуван акт. Затова може да обоснове извода, че възобновяването на това основание се явява специфична форма на проверка по реда на този извънреден способ за контрол, който коренно се различава от възобновяването като контролен механизъм, когато е образувано на някое от другите основания. Поради това възобновяването на това основание може да бъде определено като „квазикасация”.

Това основание за възобновяване на наказателни дела поставя изискването допуснатото нарушение на чл. 348, ал. 1, т. 1 – 3 НПК да бъде „съществено“. В правната теория и съдебна практика е общоприето, че като „съществено“ може да се определи това нарушение, което ако не беше допуснато „резултатът от разглежданото дело е щял да бъде по-друг от този, който е даден с присъдата по същество“ и „съдът по всяка вероятност би дошъл до други изводи“ и „се е отразило върху правилността на присъдата“. Въпреки този описателен критерий, трудно при преценката на основанието за възобновяване по този пункт може да се установи степента на нарушение (дали е съществено) и оттам дали самото основание е налице за проверка на съдебния акт по този ред. 

Поради това при наличието на всяко нарушение по чл. 348, ал. 1, т. 1–3 НПК може се приеме, че е налице основание за възобновяване.

Същността на проверката на влезлия в сила съдебен акт по реда на възобновяването на това основание като „квазикасация“ не изисква установяване на това основание. На практика липсва обстоятелство, което следва да бъде установено предварително, за да може да се направи преценка за наличие на това основание за възобновяване.

### Допусната е екстрадиция в случай на задочно осъждане при дадена гаранция от българската държава за възобновяване на наказателното дело – за престъплението, за което екстрадицията е допусната – чл. 422, ал. 1, т. 6 НПК. 

Това основание е въведено във връзка с международните задължения на Република България в процеса на присъединяване към Европейския съюз. В изпълнение на Рамково Решение на Съвета от 13 юни 2002 година относно ЕЗА и процедурите за предаване между държавите – членки (2002/584/ПВР) през 2005 г. прие ЗЕЕЗА, като с ПЗР се въведе за първи път възможност при допусната екстрадиция в случай на задочно осъждане при дадена гаранция от българската държава наказателното производство да бъде възобновено. 

Възобновяването на наказателното производство на това основание е гаранция за правата на осъденото лице, че при новото разглеждане на делото ще получи справедлив процес по критериите на чл. 6 ЕКПЧ, тъй като при предходното разглеждане е било лишено от основни процесуални права, свързани с неговото неучастие. Това основание за възобновява е налице при допусната екстрадиция при задочно осъждане на лицето.

Понятието „екстрадиция“ е легално определено в чл. 2 ЗЕЕЗА като предаване на лице, намиращо се на територията на една държава срещу което е образувано наказателно производство в друга държава или пред международен съд, което се издирва за изтърпяване на наложено наказание лишаване от свобода от съдебните власти на друга държава или от международен съд или на което е наложена от съдебните власти на друга държава или от международен съд мярка, изискваща задържане.

При това основание за възобновяване е налице само при втората хипотеза – предаване на лице, намиращо се на територията на една държава, което се издирва за изтърпяване на наложено наказание лишаване от свобода от съдебните власти на друга държава. Другата хипотеза е неприложима в производството по възобновяване.

Терминът, който се използва в чл. 422, ал. 1, т. 6 НПК е екстрадиция. ЗЕЕЗА редом с него въвежда и понятието предаване въз основа на ЕЗА, когато това се извършва между държави – членки на Европейския съюз. Двете процедури макар и да имат едно и също предназначение се различават и са уредени по различен начин в ЗЕЕЗА. Двата термина екстрадиция и предаване на лица се различават.

Това поставя въпросът това основание за възобновяване следва ли да се приложи при предадено лице въз основа на ЕЗА. Отговорът следва да е положителен, въпреки редакционното несъответствие между НПК и ЗЕЕЗА. Производството по предаване въз основа на ЕЗА почива на по-голямо взаимно доверие и взаимно признаване на съдебните решения на държавите – членки на Европейския съюз. 

Основание за възобновяване е допусната екстрадиция в случай на задочно осъждане на екстрадираното лице. Предпоставките за провеждане на задочно производство са уредени в чл. 269, ал. 3 НПК.

При допусната екстрадиция от страна на българската държава е дадена гаранция за възобновяване на наказателното дело. Възобновяването на това основание е възможно само при дадена от българската държава гаранция за възобновяване на наказателното производство след предаване на лицето. Това гарантира правата на осъденото лице за справедлив процес с негово участие.

Даването на такава гаранция от българската държава е уредено като условие за самото екстрадиционно производство – чл. 8, т. 4 ЗЕЕЗА – за екстрадицията и чл. 41, ал. 1 ЗЕЕЗА – за ЕЗА. При предаването въз основа на ЕЗА тя е реквизит при попълването на самия формуляр на ЕЗА – раздел „D“от формуляра. 

Липсата на такава гаранция е факултативно основание да се откаже предаването на лицето от замолената или предаваща държава.

Във връзка с това основание за възобновяване следва да се подчертае, че българската държава може да преследва лицето само за престъплението, за което екстрадицията е допусната. Това ограничение в екстрадиционното производство се нарича „принцип на особеността“. Той произтича пряко от държавния суверенитет и се изразява във възможността лицето да бъде преследвано, съдено и задържано за изпълнение на наложеното наказание само за престъплението, за което е била допусната екстрадицията. Този принцип е регламентиран в чл. 31 ЗЕЕЗА – за екстрадицията и в чл. 61 ЗЕЕЗА – за предадено лице въз основа на ЕЗА. Спазването му е гаранция за правата на лицето, което е предадено от друга държава.

Същността на това основание за възобновявате на наказателното производство не предполага установяване на съответните обстоятелства. Предаването на лицето в резултат на допуснатата екстрадиция е фактическо действие и установяването е безпроблемно – процедурата е подробно уредена в ЗЕЕЗА.
## Производство по възобновяване на наказателни дела
**Актове, които подлежат на възобновяване**. На проверка по реда на тази глава подлежат влезлите в сила присъди и решения. На проверка по реда на тази глава подлежат и определенията по чл. 112, ал. 3, чл. 243, ал. 6, т. 1 и 2, чл. 382, ал. 7, както и определенията и разпорежданията по чл. 341, ал. 1 – чл. 419, ал. 1 НПК.

От самото естество на този вид контрол на проверка подлежат влезлите в сила съдебни актове. По реда на възобновяването се проверяват две категории съдебни актове: 

**Влезлите в сила присъди и решения**. Правно ирелевантно за този вид проверка е извършването на редовен институционален контрол (въззивен или касационен) на атакуваните присъди и решения (с изключение на една от хипотезите на чл. 422, ал. 1, т. 5 НПК, където липсата на проверка по касационен ред е условие за възобновяване на това основание). Поради това, за разлика от касационния контрол, където се проверяват само въззивни актове, по реда на възобновяване може да се проверяват както първоинстанционни присъди, така и нови въззивни присъди и въззивни решения.

Българският законодател допуска проверка по реда на възобновяване на всички видове присъди, респективно решения на въззивния съд, без значение видът им – осъдителни или оправдателни, независимо от характера на престъплението – от общ характер или престъпление, което се преследва по тъжба на пострадалия

Съдебните решения, по които деецът е освободен от наказателна отговорност и му е наложено административно наказание (особените правила на глава двадесет и осма) също подлежат на проверка по реда на възобновяването – чл. 380 НПК.

На проверка по реда на възобновяването подлежат и определенията по чл. 112, ал. 3 НПК (отнемане в полза на държавата на моторни превозни средства), чл. 243, ал. 6, т. 1 и 2 НПК (потвърждава или изменя постановлението на прокурора за прекратяване на наказателното производство), чл. 382, ал. 7 (на първоинстанционния съд за одобряване на споразумение, постигнато между прокурора и защитника на подсъдимия), както и определенията и разпорежданията по чл. 341, ал. 1.

**Лица, които могат да направят искане за възобновяване**. Определянето на кръга от лица, които имат право да искат проверка на влезлите в сила съдебни актове по реда на този извънреден способ за контрол е един от съществените белези за концепцията на законодателя за същността на това производство. Очертаването на кръга на оправомощените лица отразява законодателното виждане за съотношението между държавния и частния интерес – защитата на интереса на отделната личност (частния интерес на лицето) се осъществява само чрез държавния (обществен) интерес или чрез баланс в съчетаването на държавния и частния интерес и съвместното им упражняване.

Най-тясното схващане – „служебно“ започване – по предложение на прокурора, където „поправянето на сгрешения“ съдебен акт е ангажимент на самата държава (в лицето на прокурора), като лицата, които имат интерес от това (осъдения, пострадалия и други) могат да сезират прокурора и по негова преценка да се иска започване на производство възобновяване. И най-широкото – „състезателното“ – всички лица, участвали в приключилото с влязъл в сила акт наказателно производство (осъден, пострадал и други), в това число и прокурорът да могат да правят искане за възобновяване на наказателното дело. 

НПК определя като лица, които могат да искат възобновяване на наказателни дела – окръжният, съответно военният прокурор, ръководителят на специализираната прокуратура – за случаите по чл. 422, ал. 1, т. 1 – 3 НПК, главният прокурор – в хипотезите на чл. 422, ал. 1, т. 4 – 6 НПК, осъденият (само за делата от общ характер) – в хипотезата на чл. 422, ал. 1, т. 5 НПК и задочно осъдения – поради неучастието му в наказателното производство.

Когато правят предложение за възобновяване на наказателни дела, съответните прокурори не действат като субекти на наказателния процес или като страна в наказателния процес. Те действат като длъжностни лица от системата на прокуратурата, която следи за спазване на законността и въз основа на чл. 128, т. 5 КРБ предприема действия за отмяна на незаконосъобразни актове.

По действащия НПК пострадалото лице или неговите наследници не са сред лицата, които могат да искат възобновяване на наказателното производство. Те могат да сигнализират окръжния, съответно военния прокурор, или главния прокурор в зависимост от основанието за възобновяване, и той да направи искане възобновяване на наказателното производство. В този случай компетентният орган суверенно преценява дали да поиска възобновяване на наказателното дело или не.

**Срок за искане**. По принцип възобновяването е безсрочен способ за проверка на съдебните актове. Наказателното дело може да бъде възобновено дори по искане на наследниците на осъдения – чл. 421, ал. 4 НПК.

Когато обаче се иска възобновяване на наказателно дело с утежняване на положението на подсъдимия срокът е шест месеца. Става въпрос за случаите, когато се иска да се отмени оправдателна присъда или определение за прекратяване на делото, когато се иска да се увеличи наказанието или да се приложи закон за по-тежко наказуемо престъпление.

Когато искането е на основание чл. 422, ал. 1, т. 4 НПК (с решение на Европейския съд по правата на човека е установено нарушение на ЕКПЧ, което има съществено значение за делото) срокът е един месец.

При основание по чл. 422, ал. 1, т. 6 НПК (допусната е екстрадиция в случай на задочно осъждане при дадена гаранция от българската държава за възобновяване на наказателното дело – за престъплението, за което екстрадицията е допусната) – срокът е едноседмичен.

**Образуване на производството за възобновяване**. НПК не съдържа подробна регламентация на образуването на производството по възобновяване на наказателни дела. Единствената разпоредба в тази насока е чл. 424, ал. 2 НПК, която урежда действията по администриране на искането за възобновяване от първоинстанционния съд, чрез който то се подава. За другите въпроси по силата на препращащата норма на чл. 426 НПК се прилагат правилата за касационното производство, доколкото няма особени правила в уредбата на производството по възобновяване.

В процесуалния закон не се съдържат никакви правила за предхождащите образуването (с подаването на искането за възобновяването в първоинстанционния съд) действия. Поради липсата на правна уредба за тях в НПК те се приемат за извънпроцесуални. Действията, които предхождат образуването са налице когато искането за възобновяване се подава от съответния компетентен орган – окръжния, военния прокурор или ръководителя на специализираната прокуратура, или главния прокурор – чл. 420, ал. 1 НПК. 

Предхождащи действия могат да бъдат разделени в три групи с оглед на времевото им извършване и тяхната цел:

1. по узнаване (получаване на информация) за съответното обстоятелство, което се съдържа в основанията за възобновяване,
1. по установяване на съответното обстоятелство и
1. действия на компетентните органи, свързани с подаване на искането за възобновяване.

НПК не съдържа правила за отказа на окръжния, съответно военния прокурор или ръководителя на специализираната прокуратура или главния прокурор да направи искане за възобновяване.

Постановление за отказ да направи искане за възобновяване като вид постановление на прокурора подлежи на обжалване на основание чл. 46, ал. 3 НПК пред прокурора от по-горестоящата прокуратура. 

Компетентният прокурор при възобновяването в общия случай е окръжния, съответно военния прокурор или ръководителя на специализираната прокуратура, и затова разпоредбата на чл. 46, ал. 3 НПК следва ли да се ограничи до прокурора от по-горестоящата прокуратура (подобно на чл. 200, изр. 2 НПК). В тази връзка постановлението на главния прокурор не подлежи на обжалване по този ред.

С оглед на обжалването пред прокурора от по-горестоящата прокуратура се поставя въпросът за ефективността на този вид контрол като гаранция за правата и законите интереси на заинтересованите лица или следва да се предвиди в тези случаи съдебно обжалване на постановлението на прокурора за отказ да направи искане за възобновяване.

Съдебен контрол липсва и е нелогично да се търси обжалване на отказът на прокурора да поиска възобновяване на наказателното производство в онази група правните системи (Германия, Франция, Италия, Чехия и други), където осъденото лице може само да иска възобновяване.

Искането за възобновяване на наказателното дело се подава чрез първоинстанционния съд – чл. 424, ал. 2 НПК. Извършените действия от него са свързани само с администриране на подаденото искане.

Администрирането на искането за възобновяване от първоинстанционния съд е ограничено до две действия – връчване на препис от него на прокурора, осъдения или оправдания, и изпращане на делото на компетентния съд – чл. 424, ал. 2 НПК. Делото се изпраща незабавно на компетентния съд без да се чака получаването на възраженията по искането от прокурора, осъдения или оправдания.

**Образуване на производството по възобновяване пред компетентния съд**. След получаването на делото от първоинстанционния съд, логично е компетентния съд да провери предпоставките за редовност му – формалните изисквания за компетентен орган или правоимащо лице, форма и съдържание на искането и спазването на срока за подаване. Поради спецификата на възобновяването с оглед на стабилитета на влезлите в сила съдебни актове съдът образува производството по възобновяване и при самото разглеждане в открито заседание прави проверка на тези условия, като се произнася по тях с окончателния акт.

След образуването на производството по възобновяване компетентният съд следва да уведоми прокурора, осъдения или оправдания и защитника в това производство, ако осъденото или оправдано лице е упълномощил такъв. Лицето, което е защитник на лицето може да е същият адвокат или съпруг, възходящ или низходящ роднина на осъдения или оправдан (лицата по чл. 93, ал. 2 НПК), но с нарочно пълномощно за това производство.

Останалите страни в приключилото производство не се призовават за участие. Това са частният обвинител, съответно частният тъжител, гражданският ищец и гражданският ответник.

С образуването на производството по възобновяване следва да се разгледа и възможността за спиране на изпълнението на присъдата. Разпоредбите на чл. 420, ал. 3 НПК и чл. 423, ал. 2 НПК посочват единствено присъдата като съдебен акт, чието изпълнение прокурорът или ВКС може да спре. Тези разпоредби следва да се тълкуват разширително във връзка с актовете, които подлежат на проверка по реда на възобновяването – чл. 419 НПК – да се включат и решения, определения и разпореждания.

Правомощието за спиране на изпълнението на присъдата е предоставено на прокурора или съда – чл. 420, ал. 3 НПК. Компетентен прокурор е този, който прави искането за възобновяването – окръжният, съответно военният прокурор или главният прокурор.

ВКС или апелативният съд е компетентен когато искането е направено от осъденото лице, задочно осъдения или съответния прокурор е пропуснал да се произнесе или е отказал спиране.

В повечето хипотези на възобновяване (без тези по чл. 422, ал. 1, т. 4 и 6 НПК) спирането е дискреционно правомощие. Единствените две хипотези в които главният прокурор като компетентен орган е длъжен да спре изпълнението на присъдата са при наличието на основанията по чл. 422, ал. 1, т. 4 и 6 НПК – чл. 420, ал. 4 НПК.

**Ред за разглеждане на искането за възобновяване.** Искането за възобновяване на наказателно дело на основание чл. 422, ал. 1, т. 5 НПК („квазикасацията“) се разглежда от съответния апелативен съд, когато актът е постановен от районен съд или от окръжен съд като въззивна инстанция, с изключение на новите присъди – чл. 424, ал. 1 НПК. В останалите случаите искането за възобновяване на наказателното дело се разглежда от ВКС – чл. 424, ал. 2 НПК. Това разделение на компетентния орган е направено през 2015 г. (със ЗИДНПК, обн. ДВ, бр. 42 от 9 юни 2015 г.) с оглед на разтоварване на ВКС от многото дела за възобновяване на това основание.

Разглеждането на наказателното дело по реда на възобновяването от ВКС се осъществява от съдебен състав от трима съдии, а в при проверката на решенията по чл. 354, ал. 2, т. 2 и ал. 5 НПК – в състав от петима съдии – чл. 28, ал. 5 НПК.

Искането за възобновяване на наказателното дело се разглежда от ВКС в открито съдебно заседание – чл. 424, ал. 3 НПК.

**Правомощия на Върховния касационен съд.** Правомощията на компетентния съд в производството по възобновяване на наказателни дела принципно са контролно-отменителни. 

Основното и типичното правомощие е отмяната на присъдата, решението или определението и връщане на делото за ново разглеждане – правомощието по чл. 425, ал. 1, т. 1 НПК. 

Правомощието да отмени съдебния акт и да прекрати или спре наказателното производство – чл. 425, ал. 1, т. 2 НПК, е универсално и не е определящо за същността на производството.

Другите две правомощия (да отмени присъдата или решението, да признае подсъдимия за невинен и да му наложи административно наказание, когато деянието се наказва по административен ред в предвидените от особената част на НК случаи или съставлява административно нарушение, предвидено в закон или указ – чл. 425, ал. 1, т. 3 НПК и да измени съдебния акт, когато основанията са в полза на осъдения – чл. 425, ал. 1, т. 4 НПК) са уредени с оглед на процесуална икономия и не са типични правомощия на съда в производството по възобновяване на наказателни дела – те са решаващи.

Правомощията на ВКС в производството по възобновяване са уредени в чл. 425 НПК. Този текст регламентира само правомощията на съда, когато той намери искането за основателно. 

В противоположната хипотеза – когато искането е неоснователно, НПК не съдържа никаква правна уредба. Логично е в тези случаи съдът да остави без уважение искането за възобновяване

Когато намери искането за възобновяване за основателно, компетентният съд може да:

1. отмени присъдата, решението, определението или разпореждането и да върне делото за ново разглеждане, като посочи стадия, от който трябва да започне новото разглеждане на делото;
1. отмени присъдата, решението или определението и да прекрати или да спре наказателното производство, а в случая на чл. 24, ал. 1, т. 1 – да оправдае подсъдимия в рамките на фактическите положения по влязлата в сила присъда;
1. да отмени присъдата или решението, да признае подсъдимия за невинен и да му наложи административно наказание, когато деянието се наказва по административен ред в предвидените от особената част на НК случаи или съставлява административно нарушение, предвидено в закон или указ и
1. измени присъдата, въззивното решение или новата присъда в случаите, когато основанията за това са в полза на осъдения.

Решението на съда в производството по възобновяване е окончателно и не подлежи на обжалване. 
## Възобновяване на наказателното дело по искане на задочно осъден поради неучастието му в наказателното производство
Този институт по своята процесуалноправна същност представлява гаранция за правата на обвиняемия, уредени в чл. 55, ал. 1 НПК, и в частност на правото му на лично участие в наказателното производство. 

С това производство се цели да се възстанови нарушеното право на лицето да участва лично в процесуалните действия, предприети срещу него, в рамките на наказателното преследване. С регламентирането на тази възможност българският законодател е осигурил изискуемият се стандарт на чл. 6, § 3, б. „с“ и „d“ ЕКПЧ за лично участие на обвиняемия в процесуалните действия, предприети срещу него в рамките на наказателното производство. В практиката си Европейския съд по правата на човека свързва правото на лично участие в производството с правото на справедлив съдебен процес по чл. 6, § 1 ЕКПЧ.

Възобновяването на наказателното дело по искане на задочно осъден поради неучастието му в наказателното производство не е самостоятелен вид възобновяване, различен от производството, образувано на някое от другите основания. Предпоставки за възобновяването на наказателното дело по искане на задочно осъден:

Възобновяването по чл. 423, ал. 1 НПК се допуска по искане на осъдено лице в задочно производство. Задочно производство е налице, когато делото се е разгледало в отсъствие на подсъдимия при наличието на някоя от предпоставките на чл. 269, ал. 3 НПК.

Възобновяване по чл. 423, ал. 1 НПК се допуска когато задочно осъденото лице не е участвало в съдебното производство, когато след изпълнение на задължението по чл. 254, ал. 4 НПК не се явил в съдебно заседание без уважителни причини или се е укрил.

Възобновяване по чл. 423, ал. 1 НПК се допуска когато задочно осъденото лице не е участвало в съдебното производство, когато след предявяване на обвинението в досъдебното производство се е укрило, поради което процедурата по чл. 247б, ал. 1 НПК (призоваване за разпоредително заседание, връчване на обвинителния акт и уведомяване за правата му) не е могла да бъде изпълнена или след като е изпълнена, не се явил в съдебно заседание без уважителни причини.

Новото разбиране след изменението през 2011 г. (със ЗИДНПК, обн. ДВ, бр. 93 от 25 ноември 2011 г.), с оглед на бързина на правораздаването, постави изискване за задължително правомерно поведение на лицето на досъдебното производство при преценката на изпълнението на задължението на съда по чл. 247б, ал. 1 НПК. След предявяване на обвинението в досъдебното производство (това е първият момент, в който лицето разбира за наказателното преследване срещу него) лицето следва да има правомерно поведение (да не се е укрил), за да „улесни“ съда при изпълнението на задължението му по чл. 247б, ал. 1 НПК. „Прехвърлянето“ по този начин на тежестта от съда върху обвиняемия нарушава основни негови права и не съответства на европейските стандарти за задълженията на съда, като гаранция за справедлив процес. По този начин гаранцията, която съдържа задължението на съда по чл. 247б, ал. 1 НПК да „издирва“ подсъдимия, за да му осигури възможност за участие в съдебното производство, се изчерпва със първоначалното действие на органите на досъдебното производство да издирят лицето, за да му връчат постановлението за привличане като обвиняем. Отделно от това, се „обезсмисля“ и задължението лицето да бъде уведомено, че делото може да бъде разгледано и решено в негово отсъствие при условията на чл. 269 НПК.

Възобновяване по чл. 423, ал. 1 НПК се допуска когато задочно осъденото лице не е участвало в съдебното производство, когато след предявяване на обвинението в досъдебното производство се е укрило, поради което процедурата по чл. 247б, ал. 1 НПК не е могла да бъде изпълнена или след като е изпълнена, не се явил в съдебно заседание без уважителни причини.
## Особености на производството
Срокът за искането за възобновяване е шестмесечен от узнаване на влязлата в сила присъда задочно осъденият може да направи искане за възобновяване на наказателното дело. Спиране на изпълнението на присъдата. Искането не спира изпълнението на присъдата, освен ако съдът постанови друго – чл. 423, ал. 2 НПК.

Производството за възобновяване на наказателното дело се прекратява, ако задочно осъденият не се яви в съдебно заседание без уважителни причини – чл. 423, ал. 3 НПК. 

**Произнасяне по мярката за неотклонение**. Когато задочно осъденият е задържан в изпълнение на влязлата в сила присъда и съдът възобнови наказателното производство, с решението си той се произнася и по мярката за неотклонение – чл. 423, ал. 4 НПК.

**Задължително възобновяване на наказателното дело**. Когато искането е направено от задочно осъден, предаден от друга държава на Република България, след допусната екстрадиция, при предоставени гаранции за възобновяване на делото, съдът го възобновява, без да преценява дали лицето е знаело за наказателното преследване срещу него – чл. 423, ал. 5 НПК.
