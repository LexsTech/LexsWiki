---
title: Въпрос 83
---

# **Въпрос 83. Бързо производство.**
## **Аудио лекция**
   <div class="ready-player-1">
        <audio crossorigin>
            <source src="https://raw.githubusercontent.com/LexsTech/LexsWiki/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2083.mp3" type="audio/mpeg">
        </audio>
    </div>

    
## **Характеристика на производствата по част Пета на НПК**

Част Пета на НПК е озаглавена „Особени правила“. Те уреждат разглеждането и решаването на наказателни дела (непосредствената задача на наказателния процес – чл. 1, ал. 1 НПК), както и общата процедура. Особеността се състои в „модифициране“ на общите правила с оглед на диференциране на процесуалната форма (съкращаване на отделни форми и институти), с оглед на специализация се предвиждат специфични особености или с оглед на защита на определени категории лица и гарантиране на техните права. При тях се прилагат същите принципи на наказателния процес, както при общата процедура. Това са производства, които са част от наказателното производство.

Следва да се прави разлика с „Особени производства“, регламентирани в част Седма на НПК (глава тридесет и четвърта Прилагане на принудителни медицински мерки. Реабилитация, глава тридесет и пета Производства във връзка с изпълнение на наказанията, глава тридесет и шеста Производства във връзка с международното сътрудничество по наказателни дела и глава тридесет и седма Преюдициални запитвания по наказателноправни въпроси). Те стоят извън наказателния процес и не се занимават с разглеждане и решаване на наказателни дела. 

В Особените правила са регламентирани девет производства:

1. Бързо производство – глава двадесет и четвърта;
1. Ускоряване на наказателното производство – глава двадесет и шеста;
1. Съкратено съдебно следствие пред първа инстанция – глава двадесет и седма;
1. Освобождаване от наказателна отговорност с налагане на административно наказание – глава двадесет и осма;
1. Решаване на делото със споразумение – глава двадесет и девета;
1. Особени правила за разглеждане на дела за престъпления, извършени от непълнолетни – глава тридесета;
1. Особени правила за разглеждане на дела за престъпления, извършени от лица, които не владеят български език – глава тридесета „а“;
1. Особени правила за разглеждане на дела, подсъдни на военните съдилища – глава тридесета и първа и
1. Особени правила за разглеждане на дела, подсъдни на специализираните наказателни съдилища – глава тридесета и първа „а“.

## Видове особени правила. 

Посочените Особени правила могат да бъдат разделение на три групи с оглед на тяхната същност.

При първата група, т.нар. диференцирани производства, урежда особени правила за ускоряване на процесуалното развитие, като това се постига чрез съкращаване на някои стадии или етапи в разглеждането на делото (редуцира се процесуалната форма) или се ограничава или не се прилагат някои институти. Това води до разтоварване на системата (органите на досъдебното производство и съда) и постига по-бързо приключване на производството.

Към тях се отнасят четири процедури – бързо производство, съкратено съдебно следствие пред първа инстанция, освобождаване от наказателна отговорност с налагане на административно наказание и решаване на делото със споразумение.

Втората група предвижда особени правила с оглед на специализация по критерий престъпление или извършител на деянието. Те не водят до ускоряване на наказателното производство.

Това са три производства – особени правила за разглеждане на дела за престъпления, извършени от непълнолетни; особени правила за разглеждане на дела, подсъдни на военните съдилища и особени правила за разглеждане на дела, подсъдни на специализираните наказателни съдилища.

Третата група особени правила са въведени за обезпечаване на ефективно упражняване на правата на участващи в наказателното производство лица (обвиняем, пострадал и неговите наследници) като предвиждат допълнителни гаранции.

Това са ускоряването на наказателното производство и особените правила за разглеждане на дела за престъпления, извършени от лица, които не владеят български език.
## **Обща характеристика на бързото производство** 
Това диференцирано производство се отнася основно до досъдебното производство, макар и да има някои правила и за съдебната фаза.

Поради обстоятелството, че то урежда правила основно за досъдебното производство бързото производство се провежда само по дела от общ характер. По дела от частен характер няма досъдебно производство, с изключение на хипотезите на чл. 49 НПК, когато прокурорът може да образува наказателно производство за престъпления, които се преследват по тъжба на пострадалия.

Разследването се провежда по общия ред с някои особености, затова са уредени особени правила. С други думи, всичко е както при общия ред, но има ограничаване или редуциране на определени действия или процедури и съкратени срокове за извършване на действията от участващите органи и лица.

В сравнение с досъдебно производство, което се провежда по общия ред, при бързото производство има специфика при образуването на производството, привличането на обвиняем, предявяване на разследването, правомощията на прокурора в стадия действия на прокурора след завършване на разследването и съкратените срокове. 

В съдебната фаза особеностите са непровеждането на разпоредително заседание, особености при връчването на обвинителния акт и призоваването на лицата за съдебното заседание на първа инстанция и съкратените срокове. 

В теорията често се критикува, че особеностите в съдебната фаза трудно постигат желаната цел за укоряване и бързо приключване на производството и обезсмислят бързото досъдебно производство.

Липсата на много съществени отклонения в съдебната фаза от общата процедура е гаранция за правата на подсъдимия и съответства на основния принцип на наказателния процес за централното място на съдебното производство и подготвителния характер на досъдебното производство (чл. 7 НПК).
### Приложение на общите правила
Законодателната техника на уреждане на особените правила е чрез регламентиране само на специфичните особености в производството, а доколкото няма особени правила, прилагат се общите правила – чл. 361 НПК.

## **Дела, по които се провежда бързо производство**
Предпоставките за провеждане на бързо производство са регламентирани в чл. 356, ал. 1 и 2 НПК. С оглед на тях е възможно реализирането на тази диференцирана процедура по две категории дела за престъпления от общ характер.

Бързо производство се провежда при наличието на една от следните предпоставки – 

- лицето е заловено при или непосредствено след извършване на престъплението; 
- върху тялото или дрехите на лицето има явни следи от престъплението; 
- лицето се е явило лично пред съответните органи на Министерството на вътрешните работи, разследващия орган или прокурора с признание за извършеното престъпление
- очевидец посочи лицето, извършило престъплението (чл. 356, ал. 1 НПК). 

Естеството на тези предпоставки предполага висока степен на яснота и простота при установяването на съответните обстоятелства. Те навеждат на „очевидност“ на извършеното престъпление и неговия извършител. Затова в тези случаи се говори за „флагрантни“ престъпления.

С изменението на НПК през 2017 г. (със ЗИДНПК, обн. ДВ, бр. 63 от 4 август 2017 г., в сила от 5 ноември 2017 г.) се въведе и нова категория дела, по които може да се проведе бързо производство.

Прокурорът може да разпореди провеждането на бързо производство за престъпление, за което се предвижда наказание до три години лишаване от свобода или друго по-леко наказание, с изключение на такива, от които е настъпила смърт или тежка телесна повреда (чл. 356, ал. 2 НПК). 

Приетият критерий е липсата на фактическа и правна сложност, който се определя с вида и размера на предвиденото за извършеното престъпление наказание. Приема се, че тези престъпни посегателства са с ниска степен на обществена опасност на деянието и дееца (определящо се от предвиденото наказание – до три години лишаване от свобода или друго по-леко наказание) и обикновено при наличието на другите предпоставки на чл. 78а НК се стига до прилагането на другата диференцирана процедура – освобождаване от наказателна отговорност с налагане на административно наказание. 

Не се провежда бързо производство при тези предпоставки, когато е налице едно от двете отрицателни условия – престъпления, при които е настъпила смърт или тежка телесна повреда.
## **Разследване**
### Образуване на бързото производство
В зависимост от коя от двете посочени категории дела е извършеното деяние (по чл. 356, ал. 1 НПК и по чл. 356, ал. 2 НПК) образуването на бързото производство е различно.

Бързото производство се счита образувано със съставянето на акта за първото действие по разследването за предпоставките по чл. 356, ал. 1 НПК – чл. 356, ал. 3 НПК. Това е една фикция (се счита) за образуването на наказателното производство, поради липсата на изричен акт за това.

Компетентен орган е разследващия орган, който извършва съответното първо действие по разследване. Тук диференциацията е частична, тъй като и в общата процедура също досъдебното производство се счита за образувано със съставянето на протокола за първото действие по разследването, когато се извършва оглед, включително освидетелстване, претърсване, изземване и разпит на свидетели, ако незабавното им извършване е единствената възможност за събиране и запазване на доказателства, както и когато се извършва обиск при условията и по реда на чл. 164 (чл. 212, ал. 2 НПК). Този начин на образуване при бързото производство е правило, а не изключение, както при общата процедура по чл. 212, ал. 2 НПК.

И в двете хипотези (общата по чл. 212, ал. 2 НПК и бързото производство по чл. 356, ал. 1 НПК) има неотложност на действията, които водят до образуване на производството. Разликата е, че в общата процедура това образуване е изключение и има допълнително ограничително условие – ако незабавното им извършване е единствената възможност за събиране и запазване на доказателства. При бързото производство няма такова ограничение.

Втората разлика е свързана с вида на действията, които водят до образуване на производството. В чл. 212, ал. 2 НПК са изброени отделните процесуални действия (оглед, включително освидетелстване, претърсване, изземване и разпит на свидетели, както и когато се извършва обиск при условията и по реда на чл. 164). При бързото производство няма подобна изчерпателност на действията, макар че на практика извършените действия са същите.

При конкуренция на предпоставките за образуване на досъдебно производство по общия ред в хипотезата на чл. 212, ал. 2 НПК и провеждане на бързо производство, приоритет има бързото производство. Разграничителният критерий е данни за извършителя (предпоставките по чл. 356, ал. 1 НПК). За пример може да се посочи случай, в който следва да се извърши оглед на местопрестъплението като неотложно действие по чл. 212, ал. 2 НПК (разбит магазин) и лицето е заловено на местопрестъплението. 

В чл. 356, ал. 3 НПК е посочено акта за първото действие по разследването. Следва да се разбира протокола от първото действие по разследване, както е в чл. 212, ал. 2 НПК. В хипотезата на чл. 356, ал. 2 НПК образуването на бързото производство се извършва с постановление на прокурора. Изрично в разпоредбата се казва „по разпореждане на прокурора“.

Възможно е и когато досъдебното производство е образувано със съставянето на протокола за първото действие по разследване (в хипотезата на чл. 212, ал. 2 НПК) при докладването на прокурора от разследващия орган (чл. 212, ал. 3 НПК) прокурорът да разпореди провеждането на бързо производство.
### Уведомяване на прокурора
В хипотезите на чл. 356, ал. 1 НПК разследващият орган след съставянето на акта за първото действие по разследването, когато се счита за образувано бързото производство, е длъжен незабавно да уведоми прокурора (чл. 356, ал. 3 НПК). Това е необходимо за поемането от него на функцията му на наблюдаващ прокурор, т.е. да поеме ръководството и надзора върху разследването. Незабавно означава веднага, в първия възможен момент. За сравнение при хипотезата на чл. 212, ал. 2 НПК – разследващият орган уведомява прокурора незабавно, но не по-късно от 24 часа (чл. 212, ал. 3 НПК).

Липсата на изискването „не по-късно от 24 часа“ при бързото производство е логично с оглед на бързината. В хипотезите на чл. 356, ал. 2 НПК уведомяване на прокурора не е необходимо, тъй като бързото производство започва по негово разпореждане. С други думи, той вече е започнал да осъществява функцията си на наблюдаващ прокурор.
### Привличане на обвиняем
Лицето, за което има обосновано предположение, че е извършило престъплението, се счита за обвиняем от момента на съставянето на акта за първото действие по разследването срещу него (чл. 356, ал. 4 НПК). Предпоставките за привличане на обвиняем при бързото производство на пръв поглед изглеждат различни от тези в общата процедура.

При общата процедура по чл. 219, ал. 2 НПК няма формално изискване за достатъчно доказателства, но при систематично тълкуване на чл. 219, ал. 2 НПК, във връзка с ал. 1, следва изводът, че и в тази хипотеза следва да има достатъчно доказателства, за да се привлече лицето като обвиняем с първото действие по разследване срещу него. 

При бързото производство има изрично изискване за обосновано предположение. Недопустимо и не съответства на европейските стандарти за наказателно обвинение по чл. 6 ЕКПЧ едно лице да се привлича като обвиняем без изискването за достатъчно доказателства. Затова „обоснованото предположение“ следва да се счита със същото съдържание като „достатъчното доказателства“. Достатъчно доказателства за виновността на едно лице изграждат обосновано предположение, че обвиняемият е извършил престъплението.

При общата наказателна процедура лицето се привлича като обвиняем с постановление на прокурора, когато са събрани достатъчно доказателства (чл. 219, ал. 1 НПК), а като изключение със съставянето на протокола за първото действие по разследването срещу лицето (чл. 219, ал. 2 НПК). Съдържанието и в двата случая е еднакво и това следва от императивното изискване на чл. 219, ал. 3 НПК.

При бързото производство лицето се счита за обвиняем от момента на съставянето на акта за първото действие по разследването срещу лицето – това е правилото. Това е фикция и създава впечатление, че липсва акт за привличане на лицето като обвиняем. Протоколът за първото действие по разследване срещу лицето при бързото производство следва да съдържа същите реквизити както протокола по чл. 219, ал. 2 НПК. Това следва от препращащата норма на чл. 361 НПК за приложимост на общите правила при липса на изрична уредба за бързото производство. Така се гарантират правата на лицето и съответства на европейските стандарти за правата на обвиняемите.

Разследващият орган следва да докладва на наблюдаващия прокурор за привличането на обвиняем. За това при бързото производство липсва изрично правило, но по силата на чл. 361 НПК за приложимост на общите правила, следва да приложи и за бързото производство разпоредбата на чл. 219, ал. 2 in fine НПК, която изисква докладване на прокурора. То следва са бъде извършено своевременно с оглед на бързината в производството.

В хипотезата на привличане като обвиняем със съставянето на протокола за първото действие по разследването срещу него (чл. 219, ал. 2 НПК), макар и неуредено в НПК, с оглед правото на защита на обвиняемия, връчването на протокола от първото действие е задължително. Същото важи и при бързото производство. Няма пречка при бързото производство лицето да бъде привлечено като обвиняем и с постановление на прокурора по реда на чл. 219, ал. 1 НПК. Такава е масовата практика. Това е формално нарушение, но не може да бъде квалифицирано като съществено процесуално нарушение.
### Предявяване на разследването
За предявяване на разследването се прилагат общите правила с две изключения – разследващият орган не докладва на прокурора и не се призовава пострадалия за предявяването.

При общата процедура има задължително докладване на прокурора преди предявяване на разследването – чл. 226 НПК. Целта е прокурорът да провери дали разследването е проведено законосъобразно, обективно, всестранно и пълно (чл. 226, ал. 2 НПК). Това е с оглед на невъзможността прокурорът не може да връща делото за допълнително разследване. 

При бързото производство връщането от прокурора за доразследване е възможно (чл. 357, ал. 1, т. 5 НПК). Затова не следва разследващият орган да докладва на прокурора преди предявяване на разследването. При предявяването на разследването не се призовава пострадалия – чл. 356, ал. 7 НПК.

Интересен е въпроса при бързото производство за искания, бележки и възражения. В общата процедура по тях се произнася наблюдаващият прокурор в срок до седем дни (чл. 229, ал. 3 НПК).  При прилагане на този ред и при бързото производство на практика ще се получи „удължаване“ на сроковете, в които следва да завърши разследването. Затова е логично произнасянето на прокурора по направените искания, бележки и възражения при предявяването на разследването да прави прокурора в действията на прокурора след завършване на разследването и при основателност на същите те да се извършват с оглед на правомощието му по чл. 357, ал. 1, т. 5 НПК да връща за допълнително разследване.
### Срок на разследването
Разследващият орган приключва разследването в срок до седем дни от установяване на съответното основание по чл. 356, ал. 1 НПК, а в случаите по чл. 356, ал. 2 НПК – в срок до четиринадесет дни (чл. 356, ал. 5 НПК). Посочено „от установяване на съответното основание по ал. 1“ означава на практика от момента на образуването. Тези срокове не могат да бъдат продължавани по реда на чл. 234, ал. 3 НПК. Изключение от тези правила има за бързото производство по чл. 356, ал. 2 НПК, когато делото е с фактическа и правна сложност наблюдаващият прокурор може да продължи срока за разследване с още четиринадесет дни (чл. 356, ал. 6 НПК). При бързото производство важи правилото на чл. 234, ал. 7 НПК, че действия по разследването, извършени извън сроковете, не пораждат правни последици, а събраните доказателства не могат да се ползват пред съда при постановяване на присъдата.

## **Действия на прокурора след завършване на разследването**
### Срок за произнасяне
Наблюдаващият прокурор се произнася в тридневен срок от приключване на разследването по чл. 356, ал. 1 НПК, а в случаите по чл. 356, ал. 2 НПК – в седемдневен срок (чл. 357, ал. 1 НПК).

При общата процедура прокурорът осъществява своите правомощия в най-кратък срок, не по-късно от един месец от получаване на делото (чл. 242, ал. 4 НПК). Удължаването на срока по чл. 242, ал. 5 НПК с още един месец при фактическа и правна сложност на делото, не се прилага при бързото производство. При бързото производство този срок започва да тече от приключване на разследването, а в общата процедура от получаване на делото.
### Правомощия на прокурора
Правомощията на наблюдаващия прокурор са пет: 

1. прекратява наказателното производство на основание чл. 24, ал. 1; 
2. спира наказателното производство при условията на чл. 25 и 26; 
3. повдига обвинение с обвинителен акт и внася делото за разглеждане в съда; 
4. внася делото с постановление за освобождаване от наказателна отговорност с налагане на административно наказание или с предложение за споразумение за решаване на делото; 
5. постановява допълнително разследване за събиране на нови доказателства или за отстраняване на допуснати съществени нарушения на процесуалните правила, като определя срок не по-дълъг от седем дни – чл. 357, ал. 1 НПК.

Специфично правомощие на прокурора в бързото производство в сравнение с общата процедура (правомощията по чл. 242, ал. 1 НПК) е постановява допълнително разследване за събиране на нови доказателства или за отстраняване на допуснати съществени нарушения на процесуалните правила (чл. 357, ал. 1, т. 5 НПК). При общата наказателна процедура прокурорът не може да връща делото за допълнително разследване, докато тук е допуснато с оглед на бързината на производството и ограниченията в ролята му на наблюдаващ прокурор (липсата на задължителните докладвания, съгласуване на действия и други).

В тази хипотеза прокурорът определя срок за допълнителното разследване не по-дълъг от седем дни. Наблюдаващият прокурор може и сам да извърши допълнителните действия по разследването в най-кратък срок, но не по-късно от седем дни (чл. 357, ал. 3 НПК).

По силата на препращащата норма на чл. 361 НПК – след извършване от разследващия орган на действията, указани от прокурора, или когато ги извършва той, следва отново да се предяви разследването. Наблюдаващият прокурор може да постанови разследването да се извърши по общия ред, когато случаят представлява фактическа и правна сложност (чл. 357, ал. 2 НПК).

На практика разследването се „преобразува“ от бързо производство в досъдебно производство, разглеждано по общия ред. Това се среща често в практиката, независимо че НПК не допуска такова преобразуване, а изисква продължаване на разследването по общия ред.
## **Подготвителни действия за разглеждането на делото в съдебно заседание**
Образуването на съдебното производство е аналогично на общата процедура – с внасяне на обвинителния акт в съда. И тук обвинението се повдига с внасянето на обвинителния акт в съда (чл. 357, ал. 1, т. 3 НПК).

Уредбата на предаването на съд и подготвителните действия за разглеждане на делото в съдебно заседание при бързото производство се различава съществено от общите правила. Няма разпоредително заседание и всички подготвителни действия се извършват от съдията-докладчик в закрито съдебно заседание. 

При бързото производство единственият компетентен орган е съдията-докладчик, а не основно съдът, както е в общата процедура. Разлики има и при подготвителните действия, които се извършват при тази диференцирана процедура – връчването на обвинителния акт, призоваването за съдебното заседание и правото на отговор на обвинителния акт.

### **Правомощия на съдията-докладчик**. 

След образуване на съдебното производство се определя съдия-докладчик по делото чрез системата за случайно разпределение на делата.

Съдията-докладчик има четири правомощия, уредени в чл. 358, ал. 1 НПК: 

- да прекрати наказателното производство в случаите и по реда на чл. 250 НПК; 
- да спре наказателното производство в случаите и по реда на чл. 251 НПК; 
- да прекрати съдебното производство и да върне делото на наблюдаващия прокурор, прекратява съдебното производство и връща делото на наблюдаващия прокурор, **когато е допуснато отстранимо съществено нарушение на процесуалните правила**, довело до ограничаване на процесуалните права на обвиняемия по чл. 249, ал. 4, т. 1 НПК; 
- **когато е допуснато отстранимо съществено нарушение на процесуалните правила** да насрочи делото за разглеждане в седемдневен срок от постъпването му, като не провежда разпоредително заседание по чл. 248 НПК.

При правомощието на съдията-докладчик по чл. 358, ал. 1, т. 3 НПК – да прекрати съдебното производство и да върне делото на наблюдаващия прокурор, когато е допуснато отстранимо съществено нарушение на процесуалните правила, довело до ограничаване на процесуалните права на обвиняемия по чл. 249, ал. 4, т. 1 НПК, се поставя въпросът действа ли преклузията по чл. 248, ал. 3 НПК (в съдебно заседание на първоинстанционния, въззивния и касационния съд не могат да се правят възражения за допуснатите нарушения на процесуалните правила по чл. 248, ал. 1, т. 3 НПК, които не са били поставени на обсъждане в разпоредителното заседание, включително по почин на съдията-докладчик, или които са приети за несъществени).

Независимо от препращащата норма на чл. 361 НПК посочената преклузия не следва да се прилага в процедурата по бързото производство. Логиката на това ограничение е страните да имат процесуалната възможност да направят своите възражения за допуснати нарушения на досъдебното производство, каквато при произнасяне на съдията-докладчик не съществува.

При упражняването на това правомощие съдията-докладчик е ограничен в броя на връщането на делото на прокурора – делото не може да бъде върнато повторно на същото основание (чл. 358, ал. 2 НПК). Тук важи казаното при забраната за повторно връщане от въззивния съд на първата инстанция по чл. 335, ал. 3 НПК.

Редукция има в срока за насрочване на съдебното разглеждане на делото – седемдневен от постъпването му. При общата процедура срокът е едномесечен от провеждането на разпоредителното заседание (чл. 252, ал. 2 НПК).
### Подготвителните действия за разглеждане на делото в съдебно заседание
Подготвителните действия за разглеждане на делото в съдебно заседание при бързото производство също не са самостоятелна част от този стадий, но в това производство те притежават специфика. Когато насрочи делото за разглеждане в съдебно заседание съдията-докладчик разпорежда на наблюдаващия прокурор да връчи незабавно препис от обвинителния акт на подсъдимия и да призове подсъдимия, свидетелите и вещите лица за съдебното заседание. В този случай наблюдаващият прокурор може да ползва съдействието на съответните органи на Министерството на правосъдието или на Министерството на вътрешните работи (чл. 358, ал. 3 НПК).

За разлика от общата процедура, където тези действия се извършват от съдията-докладчик преди насрочването на разпоредителното заседание, тук той разпорежда на наблюдаващия прокурор да ги извърши.
### Право на отговор на подсъдимия
В тридневен срок от връчването на преписа от обвинителния акт подсъдимият има право да даде отговор, в който да изложи възраженията си и да направи нови искания (чл. 358, ал. 3 НПК). Разликата от общата процедура е в съкращаването на срока – тук срокът е тридневен, за разлика от общата процедура, където този срок е седем дни (чл. 247б, ал. 3 НПК).

### Конституиране на страните
В стадия предаване на съд и подготвителни действия за разглеждане на делото в съдебно заседание в общата процедура конституирането на нови страни (частен обвинител, граждански ищец и граждански ответник) се извършва преди разпоредителното заседание. При бързото производство има изрична разпоредба, която не допуска пострадалия да участва в съдебното производство като частен обвинител и граждански ищец – чл. 359, ал. 2 и 3 НПК. Това е отново с оглед на бързината на производството. Пострадалият може да търси обезщетение на причинените с деянието имуществени и неимуществени вреди по реда на ГПК.

## **Разглеждане на делото в първата инстанция**
При разглеждането на делото в първа инстанция има две особености в това производство – съкращаване на срока за произнасяне на мотивите към присъдата и възможността за връщане на делото на прокурора при допуснато отстранимо съществено процесуално нарушение.

### Произнасяне на присъдата с мотивите
Съдът разглежда делото и произнася присъдата заедно с мотивите, а когато делото представлява фактическа и правна сложност, мотивите могат да бъдат изготвени и след обявяването на присъдата, но не по-късно от седем дни (чл. 359, ал. 1 НПК). В общата процедура (чл. 308 НПК) мотивите могат да бъдат изготвени и след обявяване на присъдата, но не по-късно от петнадесет дни. По дела, които представляват фактическа или правна сложност, мотивите могат да бъдат изготвени и след обявяването на присъдата, но не по-късно от шестдесет дни.

### Връщане на делото на прокурора при допуснато отстранимо съществено процесуално нарушение
Съдът прекратява съдебното производство и изпраща делото на съответния прокурор, когато е допуснато отстранимо съществено нарушение на процесуалните правила, довело до ограничаване на процесуалните права на обвиняемия по чл. 249, ал. 4, т. 1 НПК (чл. 359, ал. 1 НПК). В общата процедура това правомощие притежава съдът в разпоредително заседание.

Спорен е въпросът дали този акт на първоинстанционния съд подлежи на обжалване, като определението на съда по чл. 248, ал. 1, т. 3 НПК подлежи на обжалване и протестиране (чл. 249, ал. 3 НПК). На основата на приложимостта на общите правила (чл. 361 НПК), логично и допустимо е подобно атакуване. Такова разрешение противоречи на идеята за бързина и възможността за „компенсиране“ на допуснатите нарушения в хода на съдебното производство пред първа инстанция, която и при бързото производство се развива по общите правила.
## **Въззивно производство**
**Срок за подаване на въззивна жалба и протест**. 

Жалбата и протестът се подават в седемдневен срок от обявяването на присъдата, а когато изготвянето на мотивите е отложено – в петнадесетдневен срок (чл. 360, ал. 1 НПК). В общата процедура този срок е петнадесетдневен от обявяването на присъдата (чл. 319, ал. 1 НПК).

Преклудиране на допуснатите на досъдебното производство отстраними съществени процесуални нарушения. Изрично е ограничено правото на страните с жалбата и протеста да правят искания, основани на съществени нарушения на процесуалните правила в досъдебното производство, с изключение на тези, свързани с допускане, събиране, проверка и оценка на доказателствата и доказателствените средства – чл. 360, ал. 2 НПК).

