---
title: Въпрос 32
---
# **Въпрос 32. Присвоявания. Понятия и система. Обсебване и длъжностно присвояване.**
## **Аудио лекция**
  <div class="ready-player-1">
        <audio crossorigin>
            <source src="https://raw.githubusercontent.com/Oredna/lexbibliothecam/main/audio/%D0%9D%D0%B0%D0%BA%D0%B0%D0%B7%D0%B0%D1%82%D0%B5%D0%BB%D0%BD%D0%BE%D0%BF%D1%80%D0%B0%D0%B2%D0%BD%D0%B8%20%D0%BD%D0%B0%D1%83%D0%BA%D0%B8/%D0%A2%D0%B5%D0%BC%D0%B0%2032.mp3" type="audio/mpeg">
        </audio>
    </div>


## **Длъжностно присвояване**
Присвояванията са уредени в трети раздел на главата от чл. 201 до чл. 207, като отделни специфични самостоятелни случаи на обсебване са уредени в чл. 207 и 208. Исторически погледнато традиционният състав е обсебването. В този смисъл длъжностното присвояване е по-нов състав в НК и най-общо мотивите за неговото създаване са да се диференцира отговорността за този вид посегателство срещу собствеността с оглед особеностите на субекта, когато той е длъжностно лице. Законодателят продължава да счита, че е необходимо да има диференциация на отговорността. 

Кое е общото и кое въобще характерното за присвояванията по раздел трети. Основната разлика е обстоятелството, че между субекта на престъплението и неговия предмет, чрез засягането на който се засяга и родовия обект на посегателство (право на собственост) е такова, че деецът има фактическата власт върху вещта. Следователно първата и основна разлика е именно в това. При кражбата и грабежа деецът отнема вещта от владението на другиго, докато при тези престъпление преди осъществяване на деянието, деецът има фактическата власт върху вещта най-общо казано. Особеностите на двата вида присвоявания ще разгледаме при анализа на отделните престъпления и техните признаци. 

Длъжностното присвояване е уредено в чл. 201 и сл., като важни за разбирането на този състав са няколко основни положения. Първо, особен е субектът на тези престъпления. Може да е само длъжностно лице. Законовата дефиниция е в чл. 93, т. 1 НК. Какво прави впечатление? Първо, че работата трябва да е възложена на длъжностното лице при спазване на съответните разпоредби, защото това възлагане може да бъде писмено, устно, чрез избор, чрез назначение. Това е без значение. Въпросът се при спазване на действащото право, на лицето да е възложена съответната функция. Без значение е дали е платена или безплатна, временна или постоянна. Най-често законът различава две категории длъжностни лица. По буква “а” на чл. 93 това е държавно учреждение. Освен когато тази служба е дейност само на материално изпълнение. Няма да са държавни служители, които имат само технически функции – хигиенисти, машинописки и т.н., не са пряко свързани с основната задача и функция на държавното учреждение. Не осъществяват работа, заради която съществува самото учреждение. И втората категория длъжностни лица са тези, които изпълняват ръководна работа или работа, свързана с пазене или управление на чуждо имущество. От една страна това са ръководителите, които поначало имат обща компетентност по отношение на повереното им имущество, както и имат компетентност да издават задължителни разпореждания, свързани с дейността на съответното звено. Поначало шефовете, както се казва на жаргон, винаги са на пангара, защото имат най-голяма власт, имат възможност да осъществяват дейността и имат най-голяма отговорност. И втората категория по буква “б” са онези, чиято дейност е свързана с конкретно пазене на чуждо имущество. Това могат да бъдат конкретни изпълнители – склададжии, или такива, които управляват чуждото имущество. Това е най-общо за понятието длъжностно лице. 

Това понятие е едно от много дискутираните понятие, защото от характеристиката на това понятие зависи много дали едно лице може да бъде субект на длъжностните престъпления в особената част на НК или не може. Следователно кого ще причислим към категорията на длъжностните лица е от изключителна важност за правилната квалификация и правилното реализиране на наказателната отговорност. Има няколко тълкувателни решения и стотици решения, свързани с прецизиране на отделни хипотези. В определени периоди от време съдебната практика твърде много разширява приложното поле на това понятие в стремежа си да засили наказателната репресия, в частност (малко комично, защото сте много сериозни) дискутирано е дали овчарят е длъжностно лице (който се е наричал оператор на биологична единица). Дискутирано е дали шофьорите са длъжностни лица и в този смисъл ВС е отговарял, че трябва да се прави диференциация дали шофьорът е само шофьор или има и функции, свързани със стоката – да пази, да предава, да борави с документи. Тази дискусия ще продължи вечно, докато законодателят не изчисти формулировката относно понятието длъжностно лице. 

Но вие трябва да разберете следното – първо, че понятието длъжностно лице е единно понятие за НК. Второто, което е много важно, е обстоятелството, че когато се говори за длъжностно лице, винаги трябва да се имат предвид и останалите признаци на съответното престъпление, за да можем ясно да очертаем кои длъжностни лица могат да бъдат субекти на това именно престъпление. В някои случаи законодателят сам, изрично в нормата, е ограничил този кръг. Например законодателят изрично говори за длъжностно лице по гражданското състояние. Винаги се съобразявайте с останалите признаци на съответното престъпление, за да очертаете ясно кръга на възможните за съответното престъпление субекти. Например чл. 282. Това е основният състав от престъпленията по служба. 

Кой е предметът на длъжностното присвояване? Чужди пари, вещи или други ценности. Пари и ценности ясно, въпросът е дали когато говори за вещи, законодателят говори за движими и недвижими вещи. Могат ли недвижимите вещи да бъдат предмет на това престъпление. Вие трябва да си изберете кой от двата варианта предпочитате. Една част от представителите на теорията твърдят, че предмет на длъжностното присвояване са само движими вещи. Аргументите за това са следните – длъжностното присвояване е исторически последващо обсебването. Ако погледнем чл. 206, ще видим, че законодателят изрично е записал “движима вещ” и не го е променял. Счита се, че щом исторически предхожда няма как да е недвижима вещ. Други считат, че предмет могат да са и недвижими вещи. Тук първия аргумент е, че законодателят е щял да ограничи изрично за движими вещи. И един по-житейски аргумент – не е ли все едно дали ще извадиш от касата 100 хил. лева или ще му прехвърлиш имот за 100 хил. лева. Аз съм привърженик на първата теза. Това няма значение за вашия изпит. Най-добре да ги изложите и двете. Защото има и един такъв аргумент – сделките с недвижими вещи стават по строго определен ред пред нотариус, който следва да провери всички предпоставки за валидността на сделката. Щом са спазени – сделката е правомерна. Но има и контра аргумент, че длъжностното лице трябва да се съобразява с интересите на представляваното от него учреждение. 

Отношение между субекта и предмета на престъплението. Предметът се намира във фактическата власт на субекта. Но на какво основание длъжностното лице има фактическата власт върху вещта? Парите, вещите или другите ценности, трябва да са връчени на длъжностното лице в това му качество. Казано по-просто – поради функцията, която той изпълнява, има и фактическата власт върху вещите. Това връчване може да бъде по-общо (да речем по отношение на ръководителите). Основанието е самото длъжностно качество на длъжностното лице. Изпълнителното деяние на престъплението законът казва “присвои”. Да присвои едно длъжностно лице означава да се разпореди с него неправомерно. Неправомерно разпореждане с имущество, което му е връчено в това му качество. Едно длъжностно лице ежедневно се разпорежда с връчено му имущество” – касиерката връща ресто и т.н. Трябва разпореждането да е неправомерно, да противоречи на правото. Ето защо в тази си част и по отношение на този основен признак на длъжностното присвояване, има определен елемент на бланкетност, защото за да докажете длъжностно присвояване, трябва винаги да определите кои са били задълженията на този субект и от кой момент субектът се разпорежда неправомерно с имуществото. Дълги години в теорията и практиката се спореше по този текст. Съществуваше и разбирането, че трябва да се разпореди и в свой или чужд личен интерес. КС обяви за противоконституционна тази добавка. Та сега остана по-лесното за разбиране от вас – неправомерно разпореждане. Без значение е в чий интерес се е разпоредило длъжностното лице. Не се изисква винаги да се е разпоредил в свой интерес – по своя офшорна сметка да е превел сумите. Може по този начин да облагодетелства всяко трето лице. 

Още няколко бележки, свързани с длъжностното присвояване. Неправомерното разпореждане може да е фактическо или юридическо. Тоест деецът чрез фактически действия да установи по неправомерен начин властта си. Например касиерката да вземе парите от касата, за да отиде на спа център. Или да е юридическо – счетоводителят преведе пари по своя или на свои близки офшорна сметка. Без значение кой от двата варианта използва деецът е налице длъжностно присвояване. В практиката са се поставяли няколко въпроса – ако се самокредитира. Взима пари, и като получи заплата после, ги връща в касата. ВС казва, че е налице присвояване. Самокредитирането е неправомерно разпореждане. Вярно е. Предметът трябва да се преценява с оглед на най-големия размер на осъщественото. Фактът, че е правено няколко пъти ще се отчете при определяне на наказанието. Имаше година, когато студентите се мъчеха със следния казус на държавен изпит – едно лице, което безспорно е длъжностно, на което безспорно са връчени вещи (склададжия), който е решил да вземе няколко кожуха за няколко приятелки. Взима кожусите и ги скрива във вентилацията, обаче бива заловен преди да ги изнесе. Въпросът е това опит ли е или довършено престъпление. От една страна е лишил собственика да се разпорежда с кожусите. Други мислят, че собственикът не е загубил окончателно фактическата власт, тъй като се намират на територията на предприятието. Аз по-скоро считам, че това не е подготвителна дейност, за осъществяване на разпореждането, а това е разпореждане. Защото ако пострада от инфаркт след това, те могат во век и веков да останат във вентилацията. Студентите се мъчеха и по друг казус, когато от първия етаж се изхвърлят чували с пари и падат в двора на предприятието. Дали е довършено престъплението. Различно ли щеше да бъде изхвърлянето на улицата? 

Чл. 202 – някои случаи на квалифицирани длъжностни присвоявания. Първият е с висока стойност, тъй като е често срещано в практиката явление. Ако за улесняването му е извършено и друго престъпление, за което по закон не се предвижда по-тежко наказание. Какво се предвижда тук? Първо, деецът осъществява две престъпления. Това друго престъпление реално създава условия за извършването на присвояването. И трето – това друго престъпление трябва да е с по-ниско наказание. Най-често в практиката това са определени документни престъпления. Тоест чрез документи с невярно съдържание се създават определени излишъци, които деецът присвоява. Ако за това друго престъпление се предвижда по-тежко наказание, сме изправени пред съвкупност. Останалите квалифицирани случаи не предизвикват особени въпроси и те са свързани или със субекта – например две или повече лица, или пък предмета на посегателство – големи размери, особено големи размери по чл. 203 или ако присвоените средства са от фондове, принадлежащи на ЕС. И тук има стимулираща разпоредба. 
## **Обсебване**
То е класическото присвоително престъпление – чл. 206. Като първообраз, като майката, този състав има генетични черти със състава, който разглеждахме дотука. Разбира се, трябва да акцентираме върху особеностите. Предметът е във фактическата власт на дееца. На първо място обсебването се различава от длъжностното присвояване по субекта на престъплението – всяко наказателно отговорно лице. Лошите екзаминатори питат дали може длъжностните лица да извършат престъплението обсебване. Да, но не в това им качество и не с вещи, връчени им на това основание. Относно предмета. Законодателят вече е категоричен – чужда движима вещ. Със всичките й характеристики, които направихме при кражбата. Втората особеност е основанието, на което лицето владее или пази вещта. Тук е всяко годно правно основание. Което и да е наказателно отговорно лице владее или пази вещ на някакво основание. Най-често това е договор. Отивате на опера и си оставяте палтото на гардероба. Договор за влог. Искам ви трактора да си изора нивата – заем за послужване. При изпълнителното деяние няма разлика – “присвои”, което пак означава да се разпореди неправомерно извън правата, които има по основанието за владение. Аналогично на кражбата и тук обсебване е налице, когато част от вещта принадлежи на дееца. И една по-екзотична хипотеза, когато вещта е собственост на дееца, но е обременена със залог. Чл. 206, ал. 1 – предмет е чужда за дееца движима вещ, като трябва да тълкуваме и систематически с изречение 1 в ал. 2, където се казва че ще има обсебване и когато част от вещта принадлежи на дееца. Който противозаконно присвои чужда движима вещ, която владее или пази, се наказва за обсебване с лишаване от свобода от една до шест години. Вещта се характеризира с особеност, която е подобна (но не същата) на предмета при длъжностното присвояване – вещта се владее или пази от дееца, т.е. дееца отново има фактическа власт. 

Въпросът, който е ключов за да направим разлика между двете е на какво основание по чл. 206 упражнява фактическа власт. На какво основание владеем? – гражданскоправно основание, договор за заем за послужване. Деецът владее или пази вещта на частноправно основание. 

Особени хипотези на обсебване. 

Чл. 206, ал. 2, изречение 2 – вещта не е чужда за дееца, а е собствена на дееца, принадлежи му, но същият я е обременил със залог. Разпорежда се с нея неправомерно без да се съобразява с правата на заложния кредитор. За първи път се сблъскваме с хипотеза, в която предметът на престъплението е изключителна негова собственост. 

Чл. 206, ал. 2, изречение 3 – деецът залага чужда за него вещ, с което си поведение затруднява удовлетворяването на кредитора. 

Може да разгледаме по-тежки наказуеми случи – по ал. 3 и 4, маловажните случаи по ал 5, поощрителни разпоредби по ал. 6 

В чл. 207 и 208 са уредени някои случаи на особени обсебвания. Първо, чл. 207 има предвид намерени вещи. Вероятно помните, че когато говорехме за кражбата, предмет може да е чужда движима вещ, намерените вещи не могат да са предмет на кражба. Тук конструкцията на престъплението е следната. Законодателят не забранява да намирате вещи. Но ви задължава да я върнете на собственика или да я предадете на властта. Законодателят е дал и определен срок за това. Тоест, да си помислите все пак малко, да се помаете. Но ако в срок от една седмица не съобщите на собственика на вещта или на този, който я е загубил, подлежите на наказание. Както виждате, тук престъплението фактически има няколко етапа – първо, това е намирането на една чужда движима вещ, следва бездействие от страна на извършителя в определения от закона срок, след изтичането на който всъщност се довършва самото престъпление. Принципът е, че това престъпление се осъществява чрез това бездействие в определен срок. Факт е обаче, че деецът може да довърши престъплението и преди изтичане на този срок, ако например извърши действие по неправомерно разпореждане с вещта (да я продаде например), защото така ясно манифестира, че няма намерение да я върне на този, който я е загубил или на собственика. Не е възможен опит към това престъпление.

Следващият състав е уреден в чл. 208. Особеното е предметът на престъплението. Предмет на престъплението е съкровище. В типичния случай под съкровище следва да се разбира предмет или предмети с висока материална стойност. Абе, казано просто – делва с жълтици, махмудия или др. Но ако имат не само материална, а понякога и неизчислима стойност – нумизматична, филологическа, историческа, те вече се характеризират като културна ценност и в НК има специални разпоредби, които охраняват именно запазването на културните ценности. Тоест основната разлика между престъплението по чл. 208 и съответните текстове за посегателства срещу културните ценности е в предметът на това престъпление. Тук отговорността възниква за онзи, който открие съкровище и не съобщи на властта в срок от седем дни. Тук няма как да са налице другите изисквания на чл. 207 – на собственика или на загубилия го. Не е уточнено на коя власт. Теорията, пък и практиката, приема, че съобщаването на всеки един държавен орган би било достатъчно, за да не се носи наказателна отговорност. Няма изрично предвидено изискване със съобщаването и веднага да го предаде, тъй като това задължение произтича от ЗС, но и то се подразбира. И респективно да си получи 25-те процента, както предвижда ЗС. Стимулът е в две посоки – 25-те процента и предвиждането на наказателна отговорност. 

По ал 1 изпълнение на престъпление се свежда до бездействие. Тук не се предполага търсене на съкровище. Отново имаме усложнена престъпна дейност по ал. 2 обратното – търси се изрично съкровището и се открива. Срокът тук е по-дълъг (2 седмици). Бездействието тук се предхожда от активна деятелност, поради което повечето считат, че това е двуактно продължено престъпление. Тоест усложнението е на две основания. Информативно може да погледнем по тежко наказуемите случаи по ал. 3, 4, 5.
