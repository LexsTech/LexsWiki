---
title: Наказателноправни термини
---

# **Наказателноправни термини**

1. **„Правото”** – съвкупност или система от правила за поведение на хората в обществото, установени или санкционирани от държавата и отразяващи волята на законодателя, чието спазване от правните субекти се гарантира от възможността да се използва държавна принуда.
1. **„Наказателното право“** – система от правни норми, регулиращи обществените отношения, породени от извършване на престъпления, които норми са установени от държавата, защитават интересите на цялото общество и чието неспазване води до търсене на наказателна отговорност от извършителите на престъпленията. 
1. **„Вменяемостта“**  – качество на човешката психика, което се изразява в способността на едно лице да разбира свойството и значението на постъпките си и да ги ръководи. Дели се на интелектуален и волеви момент.
1. **„Интелектуален момент“ –** един от моментите/елементите на вменяемостта. Той е свързан със способността на субекта да разбира свойството на постъпките си и значението на постъпките.
1. **„Разбиране на свойството на постъпките“** – мисловна дейност, при която факти и явления от действителността се отразяват в съзнанието на дееца. Под **свойство на постъпките** разбираме това качество на постъпките, което ги характеризира от гледна точка на това **как** те **въздейства** върху действителността, т.е. **как я изменят**. Деецът ще е **могъл да разбира това свойство**, ако при осъществяване на поведението си е бил способен да осъзнае самото деяние и евентуалните изменения в останалите елементи от действителността, които то предизвиква.
1. **„Значението на постъпката“** – оценката, която се дава от обществото **на** самата **постъпка** и **на нейното въздействие** върху действителността като цяло. Субектът ще е могъл да разбира значението на постъпката, когато по време на деянието е бил способен да отрази в съзнанието си как обществото оценява самото деяние и останалите промени, които то предизвиква. Едно лице няма как да осъзнае значението на своите постъпки, ако преди това не е осъзнало свойствата му.
1. **„Невменяемост“ –** Не е наказателноотговорно лицето, което действува в състояние на невменяемост - когато поради умствена недоразвитост или продължително или краткотрайно разстройство на съзнанието не е могло да разбира свойството или значението на извършеното или да ръководи постъпките си. **Невменяемостта** е налице, когато отсъстват било интелектуалният и волевият момент на вменяемостта, било само волевият момент.
1. **„Деяние**“ – съзнателен, целенасочен волев акт, предизвикан от определена потребност и проявен външно в действие или бездействие при определени условия на време, място и обстановка, който се осъществява с цел да бъде приспособена съществуващата действителност към нуждите на дееца, на трето лице ли на обществото като цяло.
1. **„Съзнателен акт“** – то се осъществява в резултат на определена психична дейност, която предхожда външното проявление и която е в основата на едно взето решение (за неговото извършване)
1. **„Целенасочен акт“** – защото чрез него човек се стреми да постигне определено изменение на съществуващата действителност и именно това изменение на действителността е целта на деянието. 
1. **„Волев акт“** – протича под контрола на съзнанието на индивида и се осъществява въз основа на познанието, което деецът има за свойството и значението на осъществяваното поведение. Чрез него се проявява човешката способност за избор на поведение и неговото съзнателно насочване към постигане на определена цел. Деянието е израз на способността на човешката психика да си наложи извършването на или въздържането от определено поведение
1. **„Предизвикано от определена потребност“** – потребността е осъзнатата необходимост от изменение на съществуващата действителност с цел тя да бъде приспособена към нуждите на самия деец, на някакъв друг правен субект или на обществото като цяло. Именно тази потребност предизвиква вземането на решението, а по-късно и неговото изпълнение. 
1. **„Външно проявен акт“** – необходимо е **реално** да бъде осъществено **действието или бездействието** като основни **форми на деянието,** тъй като само чрез външното проявление човешкото поведение става част от действителността.
1. **„Обект на престъплението“** – системата от необходими, вътрешно свързани помежду си и детерминирани правни връзки между членовете на обществото, които възникват по повод на определена материална или духовна ценност, чието съдържание е съвкупността от правата и задълженията на участниците в отношенията и които се осъществяват посредством поведението на тези участници. 
1. **„Механизъм на деянието“** – необходимост от някакво изменение на действителността => потребността от изменение на действителност => поставяне на целта => формиране на мотивите => вземане на решение => планиране => външната физическа проява на деянието
1. **„Телодвижението“** – преминаване на тялото или на част от тялото от състояние на относителен покой спрямо окръжаващата го действителност в състояние на движение. Действието е комплекс от телодвижения, а бездействието е липса на такива. 
1. **„Операция“** – състои се от поредица от действия или от съчетание на действия и бездействия, които съставляват единен комплекс и са насочени към решаване на определена по-сложна задача. 
1. **„Дейност“** – съвкупност от действия и операции, насочени към единна цел
1. „**Действието**“ – система от телодвижения, извършени въз основа на конкретно решение и под контрола на съзнанието, които са насочени към постигането на определена цел и се осъществяват при определени условия на време, място и обстановка
1. „**Изпълнително деяние”** – пълното и точно описание на фактическите признаци, които конкретното извършено деяние трябва да съдържа,  за да е осъществено съответното престъпление – само **външно проявените признаци на деянието**
1. **„Общественоопасни последици“, „вредни последици”, „отрицателни последици”, „престъпни последици”, „престъпен резултат”, „вреди, причинени с престъплението”, „съставомерни последици“ ** – обективните отрицателни изменения в съществуващата действителност, които извършеното престъпно деяние причинява и които са предвидени в състава на съответното престъпление. Това определение се характеризира с обективни (материални) особености и с формален белег
1. „**Резултатни“** – престъпления, в чийто състав е посочен някакъв резултат като изменение на определени елементи от съществуващата действителност
1. **„Формално“** – престъпление е такова,  в чийто състав не е посочен някакъв резултат като изменение на определени елементи от съществуващата действителност
1. **„Състав на престъплението”** – тази съвкупност от признаци, посредством които нормите на особената част на наказателното право очертават отделните видове престъпления
1. **„Признаците“** – определености на различните страни на даден вид общественоопасни деяния
1. **„Обществената опасност на престъпното деяние“** – основно, обективно, определящо и неюридическо качество на деянието, което го характеризира от гледна точка на неговото отрицателно въздействие върху съществуващите обществени отношения и го отличава от непрестъпните деяния.
1. **„Противоправността“** – противоречие на деянието с установена правна забрана за неговото извършване, отразяваща отрицателната обществена оценка за този вид деяния и за нарушаването на която е предвидено принудително налагане на определени санкционни последици на извършителя.
1. **„Наказателна противоправност“** – обективно юридическо качество на общественоопасното деяние, отразяващо противоречието му с установен в закон запрет за неговото извършване, който е израз на отрицателната обществена оценка за този вид деяния и за нарушаване на която забрана е предвидено наказание за извършителя.
1. **„Наказуемостта“** – обективно юридическо качество на деянието, което показва, че извършването му е забранено под страх от наказание или **предвиждане на наказание** в случай, че забраненото деяние бъде извършено
1. **„Индивидуализация на наказанието“ –** дейност на съда по определяне на наказанието, по съобразяване вида и размера на налаганите наказания с обективните и субективни особености на конкретното извършено престъпление и личността на неговия извършител
1. **„Довършено“** – престъплението, когато са осъществени всички елементи от съответния престъпен състав в тяхната съвкупност
1. **„Мнозина“** – повече от едно лице
1. **„Явно подбуждане“** - насочено към неограничен кръг субекти (за разлика от подбудителството, което е насочено към едно лице). 
1. **„Користна цел“** - трайно извличане на облаги
1. **„Жилище“** – помещение, което се обитава постоянно или временно от едно или повече лица за живеене. Без оглед на сградата и собствеността. Без двора. 
1. **„Нощем“** – след 22:00 часа
1. „**Владение**“ – фактическо състояние - както владение, така и държане по ЗС.
1. „**Специален начин**“ – използване на ловкост и умения. Необичаен способ, отличаващ се по психо-физичните си белези.
1. „**Взлом**“ – разрушаване, повреда, подкопаване на здраво направени прегради за охрана на имот или хора, вкл.: заключени каси, бюра, куфари, касетки (кражбата ще е квалифицирана, ако самите те са взети).
1. **„Значителни размери”** - 14 мин. работни заплати
1. **„Големи размери“** - 70 мин. работни заплати
1. **„Особено големи размери”** - 140 мин. работни заплати
1. **„Присвояване”** – разпореждане като със свое с обществено или частно имущество, което е връчено на ДЛ в това му качество или поверено му да го пази или управлява.  Външно проявена промяна на отношението на дееца към повереното му имущество, изразено в противозаконно разпореждане (фактическо или правно) в свой или чужд интерес (вкл. укриване).
1. **„По-благоприятен“** –  закон, който предвижда по-благоприятни, по-леки за него наказателноправни последици. Тези по-благоприятни последици могат да се проявяват по различен начин: декриминализация, по-леко наказание и т.н
1. **„Повреда”** – частично накърняване на субстанцията на вещта; 
1. **„Унищожаване”** – засягането ѝ до степен тя да бъде напълно негодна или неизползваема. 
1. **„Разпиляване”** – дадено имущество не може да се използва по предназначението му или изобщо е престанало да бъде на разположение на организацията. Може чрез бездействие - погасяване по давност. 
1. **„Нарушаване на служебни задължения”** – в пределите на компетентността си извършва дейност, която не е съобразена с установените изисквания за заеманата длъжност. 
1. **„Неизпълнение на задължения”** – не предприема действия, които са свързани с изискванията на службата и са установени в съответен нормативен акт или акт на обществена организация. Бездействие. 
1. **„Превишаване на властта и правата”** – извършва действия, извън рамките на компетентността му. Действия по отношение на чужди властнически правомощия и функции. 
1. **„Вредни последици”** – имуществени вреди (вкл. пропуснати ползи) и всички други негативни неимуществени последици
1. **„Надлежен орган”** - само този, който може да възбуди наказателно преследване. 
1. **„Склоняване”** - мотивационно поведение на дееца чрез убеждаване и навеждане на аргументи върху определено лице за начин поведение. Използваните средства могат да са: убеждаване, обещаване на облаги, създаване на изгоди и др.
1. **„Официални удостоверителни знаци**” - абстрактно и мълчаливо изразени изявления в клиширана форма (билети, купони, бонове). Те не могат да бъдат обект на документни престъпления.
1. **„Съответната правоспособност”** - без да е придобило необходимите по закон знания и подготовка за правилно упражняване на определена професия или занаят. Административното разрешение не е определящо, самото то не създава правоспособност (ако има правоспособност, но не и разрешение - административно наказание, не престъпление). 
1. **„Непристойни действия”** - неприлични, безсрамни, израз на ругатни, буйство, невъзпитаност и др., скандализиращи обществото. Винаги действие. Публичността не е задължителен елемент. Съдържат два признака кумулативно: 
1. **„Грубо нарушение на обществения ред”** - брутална демонстрация; нарушават се важни държавни, обществени/ лични интереси
1. **„Явно неуважение към обществото**” - висока степен на неуважение към личността и обществения ред; антиобщественият характер на действията трябва да се съзнава както от дееца, така и от другите лица, на които са станали достояние
1. **„Управление”** – всички действия или бездействия с приборите и механизмите на превозното средство, независимо дали машината е в покой или движение. 
1. **„Съществено нарушение на процесуалните правила”** – ако не е било допуснато, решението е щяло да бъде друго. 
1. **“Съществено изменение на обстоятелствената част на обвинението**” – в резултат на обвинението се налага да се измени някой от елементите на състава на престъплението, независимо дали промяната засяга обективната или субективната страна. Подсъдимият трябва да знае в детайли фактическата страна и правната квалификация на обвинението, за да може ефективно да упражни правото си на защита. 
1. **“Закон за по-тежко наказуемото престъпление”** – по закон се има предвид конкретен текст от НК (състав на друго престъпление или друг състав на същото). Критерият е наказанието -> по-тежко като вид; ако са еднакъв вид - по размер.
